૧૮૭૫-૧૯૧૮/પૂર્વરંગ : પરિશોધ ૧૧

નરવણેએ શો જવાબ વાળ્યો તે નોંધાયું નથી, પણ ફરી વખત આવું થાય તો કાઢી
મૂકવાની ધમકી વલ્લભભાઈને આપવામાં આવી. બીજગણિતના દાખલામાં શિક્ષક અટવાયા
ત્યારે વલ્લભભાઈએ લાગલું જ પરખાવ્યું કે "સાહેબ તમને દાખલો આવડતો નથી."
નારાજ થયેલા શિક્ષકે કહ્યું કે, "તું ગણી આપ અને મારા બદલે માસ્તર થઈ જા."
વલ્લભભાઈએ દાખલો ગણી આપ્યો અને થોડો વખત ખુરસીમાં બેઠા પણ ખરતા. પોતે
શિક્ષકના કહેવા મુજબ કર્યું છે તેવી વલ્લભભાઈની વાત પ્રિન્સિપાલ નરવણેએ મંજૂર રાખી
નહીં અને વર્તન સુધારે નહીં તો કાઢી મૂકવામાં આવશે તેવી ચેતવણી તેમને આપવામાં
આવી. વલ્લભભાઈએ જાતે જ શાળા છોડી દીધી અને નડિયાદ પાછા આવ્યા.૨૩

જૂની યાદગીરી તાજી કરતા ત્યારે પોતે "તોફાનીઓના સરદાર"૨૪ હોવાનું વલ્લભભાઈ
કહેતા તેના પુરાવા આ બનાવોમાંથી મળી રહે છે. પણ પેટલાદના રસ્તામાંથી પથ્થર ઊંચકી
લેવાના પ્રસંગ જોડે આ તમામ પ્રસંગોનો સંબંધ જોડીએ તો એક ચિત્ર ઊપસે છે. ૧૯-૨૦
વરસે વલ્લભભાઈ એક જવાબદાર, સ્પષ્ટવક્તા, તોછડા, હિંમતબાજ અને મક્કમ મનના
આગેવાન હતા. ન્યાયનિષ્ઠાની સાથોસાથ તેમનામાં દલીલબાજીની અને વિરોધીઓની
નબળી કડી પારખી લેવાની આવડત હતી. વલ્લભભાઈ પાસે પ્રેરણાત્મક વાક્યો કે સૂત્રો ન
હતાં. તેમનો અવાજ ગંભીર અને સાંભળવો ગમે તેવો હતો, પણ તેમાં મધુરતા કે
સંગીતમયતા ન હતી. તેમણે કલાત્મક સર્જન કર્યાં નથી. પણ અંગ્રેજી પુસ્તકોમાંથી લાંબા
પૅરેગ્રાફ મોઢે કરીને વલ્લભભાઈ પોતાનાં અંગ્રેજી ભાષણોમાં વાપરતા. તે જમાનામાં છ
ગામમાં અંગ્રેજીમાં ભાષણો આપી શકે તેવા જુવાન માણસો ભાગ્યે જ જોવા મળતા હોવાથી
તેમના સાથીઓ વલ્લભભાઈનાં ભાષણો હજુ યાદ કરે છે. પણ અંગ્રેજી કે ગુજરાતીમાં
લખવાની કોઈ ઇચ્છા તેમને હતી નહીં. અને ખાસ જરૂર ન હોય તેવાં વધારાનાં પુસ્તકો
વાંચવામાં તેમને રસ ન હતો.૨૫

ગામડાંની કહેવતો અને રૂઢિપ્રયોગો અવારનવાર વાપરનાર વલ્લભભાઈ નડિયાદમાં
શાળાની વકતૃત્વ સ્પર્ધામાં સારા વક્તા ગણાતા હતા. આંજી નાખે તેવી છટા તેમની પાસે ન
હતી. પણ દ્વિઅર્થી શબ્દો વાપરવાની તેમને સારી ફાવટ હતી. "આંકના પાડા લાવ્યા
છો?" તેવા છોટાલાલ માસ્તરના જવાબમાં વલ્લભભાઈએ કહ્યું કે "સાહેબ બસો પાડા
લાવ્યો હતો પણ બે તોફાની હતા. દરવાજે તોફાને ચડ્યા અને તેમણે બીજા બધાને ભગાડી
મૂક્યા. તેથી હવે એકે રહ્યો નથી."૨૬ જુવાનીમાં વલ્લભભાઈમાં આવડત કરતાં મનસ્વીપણું
વધારે દેખાય છે. ઈશ્વર તેમનું ઘડતર કરી રહ્યો હતો.

સોમા અને નરસી નિશાળેથી ઊઠી ગયા હતા અને ઘર અને ખેતરની સંભાળ રાખતા થયા
હતા. નડિયાદમાં મૅટ્રિક સુધી ભણીને વિઠ્ઠલભાઈ સન ૧૮૯૧માં વકીલાતનું ભણવા માટે
મુંબઈ ગયા. લૉ કૉલેજમાં જોડાઈ શકે તેવી કુટુંબની આર્થિક સ્થિતિ ન હોવાથી વિઠ્ઠલભાઈ
ગોખલેના ખાનગી ક્લાસમાં જોડાયા અને જાતે અભ્યાસ કરવા લાગ્યા. સન ૧૮૯૫માં તેમણે
ડિસ્ટ્રિક્ટ પ્લીડરની પરીક્ષા પાસ કરી અને ગોધરામાં વકીલાત શરૂ કરી. વલ્લભભાઈ સન
૧૮૯૭માં નડિયાદથી મૅટ્રિક પાસ થયા. ત્યારે તેમની ઉંમર લગભગ બાવીસની હતી. છઠ્ઠું
અને સાતમું ધોરણ પાસ થવામાં બે વરસને બદલે તેમને ત્રણ વરસ લાગ્યાં હતાં. ગણિતમાં