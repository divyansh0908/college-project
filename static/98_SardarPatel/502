૫૦૨ પટેલ

નિરાશ્રિતોને પાછા લઈ જઈને તેમના પુનવસવાટની સગવડ કરી આપો, અથવા તો બંગાળને
સીમાડે આ માટે જરૂરી જમીન અમને આપો."૫૦ આ પહેલાં નેહરુ પર લખેલા પત્રમાં
વલ્લભભાઈએ ત્રીજા વિકલ્પનો ઉલ્લેખ કર્યો હતો : "પાકિસ્તાન સરકારને સ્પષ્ટ રીતે
જણાવવું કે આવો આગમન પ્રવાહ ચાલુ રહેશે તો અમારે આટલી સંખ્યાના મુસલમાનોને
મોકલી આપવા સિવાયનો બીજો વિકલ્પ અમારી પાસે રહેશે નહીં."૫૧ જવાહરલાલે આ
વિકલ્પમાં રહેલાં ભયસ્થાનો દર્શાવ્યાં. "આવી જાહેરાતથી આખા હિંદુસ્તાનમાં કોમવાદી
તોફાનો શરૂ થશે. ભારતમાં રહેલો દરેક મુસલમાન પોતાને પરદેશી માનતો થશે અને
આપણે હિંદુ રાજ્યની સ્થાપના કર્યાનું પરિણામ આવશે.... વળી ભારતના નાગરિક
મુસલમાનોમાંથી આપણે કોને પૂર્વ પાકિસ્તાન મોકલવા માટે અલગ તારવી શકીએ ?...
આપણા પોતાના નાગરિકોને જબરદસ્તીએ હડસેલી મૂકવાનું પગલું તો આંતરિક અને
આંતરરાષ્ટ્રીય બંને પ્રકારના કાયદાના ભંગ સમાન ગણાશે."૫૨

સરદારે નેહરુની વાજબી દલીલો સ્વીકારી લીધી અને પોતાનો ઉત્સ્ફૂર્ત પ્રત્યાઘાત પડતો
મૂક્યો. તેમણે પ્રદેશ માટેની માગણી પણ પડતી મૂકી, અને નિરાશ્રિતોને પાછા લઈ જવા
માટે પાકિસ્તાનને સમજાવવાના વિકલ્પ અંગે પરિશોધ આદરી. ભારત અને પૂર્વ
પાકિસ્તાનમાં હિંદુ-મુસલમાનો સાથે રહી શકશે, તેવા ખ્યાલની અજમાયશ કરી જોવાનું
તેમણે ઠરાવ્યું. સન ૧૯૪૭માં તેમણે લીધેલા વલણ કરતાં આ વલણ જુદું હતું અને તેમાં
નેહરુને કફોડી સ્થિતિમાં ન મુકાવું પડે તે માટે સભાનતાપૂર્વક કરવામાં આવેલો નિર્ણય હતો.
નિરાશ્રિતોના પ્રવાહ અંગે જવાહરલાલે દાખવેલા વલણથી પક્ષમાં અને પ્રધાનમંડળમાં
અસંતોષ પ્રવર્તતો હતો અને નેહરુ કરતાં પોતાની સ્થિતિ મજબૂત બનાવવાની તક
વલ્લભભાઈને મળી જતી હતી. પણ વલ્લભભાઈએ આ તક તરછોડી કાઢી અને સન
૧૯૫૦ના ફેબ્રુઆરીની આખરમાં વડા પ્રધાનનું પદ સ્વીકારી લેવા માટે નેહરુએ મૂકેલી
દરખાસ્તનો પણ તેમણે અસ્વીકાર કર્યો.

પોતાની સામે થઈ રહેલા ગણગણાટથી અસ્વસ્થ બની ગયેલા નેહરુએ હોદ્દાનું રાજીનામું
આપવાનો અને ગાંધીજીની માફક પૂર્વ બંગાળની યાત્રા કરવાનો વિચાર કર્યો હતો. વલ્લભભાઈ
પર લખેલા પત્રમાં નેહરુ જણાવે છે કે, "દિલ્હીમાં મારો ખપ હવે લગભગ ખલાસ થઈ ગયો
છે તેવી ભાવના હું અનુભવું છું." તેમણે ઉમેર્યું કે દરેક દૃષ્ટિએ વિચાર કરતાં મારી દરખાસ્ત
વાજબી દેખાય છે.... તેમને દોરવણી આપવા માટે તમે તો હાજર છો જ."૫૩

જવાહરલાલની દરખાસ્ત નકારી કાઢવામાં સરદારે ક્ષણનો સમય બગાડ્યો નહીં. વડા
પ્રધાનપદ માટે જરૂરી શારીરિક શક્તિ તેમનામાં રહી ન હતી. ફેબ્રુઆરીમાં પાર્લમેન્ટમાં
ભાષણ કર્યા પછી તેમને થૂંકમાં લોહી પડ્યું હતું. પણ વધારે મહત્ત્વની બાબત એ હતી કે
પોતાને અંગત રીતે ચીડ ચડે તેવી કેટલીક ખામીઓ અને વિચિત્રતાઓ હોવા છતાં નેહરુની
આગેવાની રાષ્ટ્ર માટે જરૂરી દેખાતી હતી. આ બોજો ઉઠાવવાની પોતાની અશક્તિની
સાથોસાથ વલ્લભભાઈએ નેહરુને પોતાનો ટેકો હોવાનો પુનરુચ્ચાર કર્યો અને નેહરુએ પણ
રાજીનામાની વાત ઉપાડતાંની સાથે જ પડતી મૂકી દીધી. નેહરુ અને સરદાર બંને સહમત
થયા કે પાકિસ્તાનના વડા પ્રધાન લિયાકત અલી ખાનને વાટાઘાટો માટે દિલ્હી આવવાનું
આમંત્રણ આપવું. આ સિવાય "બીજો કોઈ શાંતિમય વિકલ્પ"૫૪ દેખાતો ન હતો.
વલ્લભભાઈ અને નેહરુએ હિંસામય વિકલ્પો પણ વિચારી કાઢ્યા. આ વિકલ્પો કાયમ માટે
પડતા મુકાયા ન હોવા છતાં વાટાઘાટો માટેની કોશિશ કરી જોવાનું ઠરાવવામાં આવ્યું.