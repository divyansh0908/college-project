૪૩૬ પટેલ

જાહેરાત ભારત સરકારે કરવી, તેવી માગણી ગાંધીજીએ કરી. ગાંધીજી મુસલમાનોનો ડર
ટાળવા માગતા હતા, પણ હિંદુઓ અને શીખોનો ગુસ્સો ઉફાળે ચડશે તેવું સમજનાર
વલ્લભભાઈને આ સલાહ પસંદ પડી નહીં. મંત્રી અને મહાત્માની વિચારધારા અલગ સ્તર
પર વહેવા લાગી હતી.

કોમવાદી પાગલપણાના ઝંઝાવાતમાં પણ વલ્લભભાઈ બાકી રહી ગયેલા ત્રણ સફરજનોને
ભૂલ્યા ન હતા. હૈદરાબાદ, કાશ્મીર અને જૂનાગઢ હજુ તેમના કોથળામાં આવ્યાં ન હતાં.
૮૨,૦૦૦ ચો.માઈલનો વિસ્તાર ધરાવતું હૈદરાબાદ સૌથી મોટું દેશી રજવાડું હતું. તેની એક
કરોડ સાઠ લાખની વસતીમાં ૮૫ % હિંદુઓ હતા. હૈદરાબાદને પોતાનું ચલણ હતું અને તેના
મુસલમાન રાજવી મહામહીમ નામદાર કહેવાતા હતા. તેના લશ્કરી અને વહીવટી તંત્રમાં
મુસલમાનોનું વર્ચસ્વ હતું. સાંસ્થાનિક દરજ્જા માટે નિઝામે કરેલી માગણી બ્રિટને ધ્યાનમાં
લેવાનો નકાર ભણ્યો હતો, પણ માઉન્ટબૅટનના આગ્રહને કારણે વલ્લભભાઈએ નિઝામને
ઑગસ્ટની ૧૫ તારીખ પછી ત્રણ મહિનામાં જોડાણ અંગે નિર્ણય લેવાની છૂટ આપી હતી.
બીજા કોઈ પણ રાજ્યને આવી છૂટ આપવામાં આવી ન હતી. પણ હૈદરાબાદ સૌથી છેલ્લે
મળવાનું છે, તેવું વલ્લભભાઈનો અંતરાત્મા કહેતો હતો. ઑગસ્ટની ૩૦મી તારીખે
વલ્લભભાઈએ ગાંધીજીને લખ્યું છે કે "હું હૈદરાબાદ માટે પ્રયાસ કરી રહ્યો છું, પણ તેમાં
સમય લાગશે."૪૩

હૈદરાબાદ ભારતના પેટને સ્થાને હતું. લગભગ હૈદરાબાદના જેટલો જ વિસ્તાર પણ ચોથા
ભાગની વસતી ધરાવનાર કાશ્મીર આ ઉપખંડના મસ્તકને સ્થાને હતું. તેની સરહદો ચીન
અને અફઘાનિસ્તાનને અડતી હતી અને લગભગ રશિયાને અડકી જતી હતી. ત્રણ ચતુર્થાંશ
કાશ્મીરીઓ મુસલમાનો હતા, પણ રાજા હિંદુ હતો. હિંદુઓની બહુમતી ધરાવતું જમ્મુ અને
બૌદ્ધ લોકોની બહુમતી ધરાવનાર લદ્દાખ પણ આ રાજ્યના વિશિષ્ટ વિસ્તારો હતા. કાશ્મીર
મેળવવાની વલ્લભભાઈની ખાસ ઇચ્છા ન હતી. તેનું ભૌગોલિક સ્થાન વ્યૂહાત્મક હતું, છતાં
વસતી મોટા ભાગે મુસલમાન હતી, અને તેની રાજધાની શ્રીનગર ભારતીય સરહદથી ૩૦૦
માઈલ દૂર હતું. પણ રેડક્લિફે ગુરદાસપુર જિલ્લાનું વિભાજન કર્યું હોવાથી ભારતને જમ્મુ
સાથે જોડતો રસ્તો કાઢી શકાતો હતો. કાશ્મીરનું જોડાણ મેળવવાનો વલ્લભભાઈએ કશો
પ્રયાસ કર્યો નહીં, અને તેની સાથે જૈસે થે કરાર પણ કર્યો નહીં. છતાં વલ્લભભાઈએ
આપમેળે આ રસ્તો દુરસ્ત કરાવ્યો, કારણ કે તેનો કેટલોક ભાગ કેવળ ગાડારસ્તો જ હતો.૪૪

જૂનની ૧૮મીથી ૨૩મી સુધી કાશ્મીરની મુલાકાતે આવેલા માઉન્ટબૅટને મહારાજા
હરિસિંહને જણાવ્યું હતું કે, "કાશ્મીર પાકિસ્તાન સાથે જોડાશે તો ભારત સરકાર તેને
મૈત્રીવિહીન વહેવાર માનશે નહીં."૪૫ વી. પી. મેનનના કહેવા પ્રમાણે માઉન્ટબૅટને
હરિસિંહને કહ્યું કે આ "બાબતમાં પોતે ખુદ સરદાર પટેલ પાસેથી બાંયધરી મેળવી લીધી
છે."૪૬ માઉન્ટબૅટને નેહરુનો નહીં, પણ વલ્લભભાઈનો હવાલો આપ્યો તે ખાસ નોંધવું
જોઈએ. પોતાના પૂર્વજોની આ રમ્ય ભૂમિ કાશ્મીરને ખોવાની નેહરુની ઇચ્છા ન હતી; આ
રાજ્યના લોકપ્રિય આગેવાન શેખ અબ્દુલ્લા જોડેની દોસ્તીને કારણે નેહરુની ઇચ્છા વધારે દૃઢ
થઈ. માઉન્ટબૅટન રાજ્યના મહેમાન હતા, ત્યારે અબ્દુલ્લા જેલમાં હતા. અબ્દુલ્લા અંગે
જવાહરલાલ અને વલ્લભભાઈની દૃષ્ટિમાં રહેલો તફાવત મણિબહેનની ડાયરીમાં નોંધાયો છેઃ