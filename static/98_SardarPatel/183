૧૯૨૯-૩૪/રાજકેદી ૧૮૩

અવસર આવે ત્યારે સવિનય કાયદાભંગની લડત શરૂ કરવાનો અધિકાર કૉંગ્રેસ મહાસમિતિને
સોંપ્યો. આ મુદ્દાઓનો સમાવેશ કરતો ઠરાવ સહેલાઈથી પસાર થયો. પણ ઇરવિન બચી
ગયા તે માટે તેમને ગાંધીજી અભિનંદન આપવા માગતા હતા ત્યારે સુભાષે તેમનો વિરોધ
કર્યો. ઠરાવમાં બહુ ટૂંકી બહુમતીએ હાર ખાધા પછી સુભાષે સભાત્યાગ કર્યો. સન ૧૯૨૬માં
ગૌહાટી અધિવેશનના પ્રમુખ શ્રીનિવાસ આયંગારની સહાયથી સુભાષે રાષ્ટ્રીય પક્ષમાં જૂથ
તરીકે કૉંગ્રેસ ડેમોક્રેટિક જૂથની સ્થાપના કરી.

નવી કૉંગ્રેસ કારોબારીની પસંદગી જવાહરલાલે નહીં પણ મોટા ભાગે ગાંધીજી અને
મોતીલાલે કરી. અને તેમાં વલ્લભભાઈ અને રાજાજીનો સમાવેશ કરવામાં આવ્યો. છ
વરસના સ્વૈચ્છિક વનવાસ પછી આ બંને નેતાઓ ફરી કારોબારીમાં પ્રવેશ પામ્યા. આ
કારોબારીએ દેશમાં ઉત્સાહનું પ્રમાણ ચકાસવા માટે ૨૬મી જાન્યુઆરી નક્કી કરી.
ગાંધીજીએ આદેશ આપ્યો કે ભાષણો કરવાં નહીં. ત્રિરંગો ફરકાવ્યા પછી આઝાદીનું
પ્રતિજ્ઞાપત્ર વાંચવું (આ પ્રતિજ્ઞાપત્રમાં કરવેરા ન ચૂકવવાની કલમ પણ હતી). પ્રતિજ્ઞાપત્ર
મંજૂર હોય તેમણે હાથ ઊંચા કરવા. દેશમાં ઠેર ઠેર હાથોનાં જંગલ ઊંચાં થયાં. આ સંદેશાનો
અર્થ સમજીને ૧૭૨ ધારાસભ્યો(આમાં મધ્યસ્થ ધારાસભાના ૩૦ સભાસદો)એ
ફેબ્રુઆરીમાં પોતપોતાનાં રાજીનામાં આપ્યાં. બ્યૂગલ ફૂંકાય કે તરત જ હિંદીઓ પોતાનો
અહિંસક હલ્લો કરવા તત્પર થયા.

પણ હલ્લો ક્યાં કરવો અને કેવી રીતે કરવો ? ગાંધીજીના પોતાના શબ્દોમાં કહીએ તો
પોતે કાર્યની યોજના માટે "આવેગપૂર્વક વિચાર" કરી રહ્યા હતા. આ હલ્લો એવો જોઈએ
કે હિંસાખોરી પ્રત્યે આકર્ષણ ધરાવનાર યુવાનોની "ગુપ્ત, મૂંગી અને સતત પ્રવૃત્ત ટોળી"
અહિંસક લડત તરફ આકર્ષાય અને પદ્ધતિ એવી સાદી હોવી જોઈએ કે કોઈ પણ હિંદી તેમાં
ભાગ લઈ શકે.૩૪ વલ્લભભાઈનું સૂચન એ હતું કે મહેસૂલ ચૂકવવું નહીં. ખેડામાં ઉપરાઉપર
ત્રણ વરસ નબળાં ગયાં હોવાથી ત્રાસેલા ખેડૂતો મહેસૂલ મોકૂફીની માગણી કરી રહ્યા હતા.
તેમની માગણીને ટેકો આપનાર વલ્લભભાઈએ ખેડા જિલ્લાના બે તાલુકા માતર અને
મહેમદાવાદના ખેડૂતોને મહેસૂલ ન ચૂકવવાની સલાહ આપી. પહેલા ખંડમાં વલ્લભભાઈ
અને આલ્ફ્રેડ માસ્ટર વચ્ચે સન ૧૯૧૮માં થયેલી અથડામણનો ઉલ્લેખ થયો છે તે માસ્ટર
ખેડા જિલ્લાના કલેક્ટર હતા. બારડોલી જેવી લડતથી ગભરાયેલા માસ્ટરે માતર અને
મહેમદાવાદ તાલુકાનું મહેસૂલ એક વરસ માટે મોકૂભ રાખ્યું. અખિલ ભારતીય સ્તર પર
મહેસૂલના મુદ્દા પર સંઘર્ષ ચલાવવાની વલ્લભભાઈની ઉત્કંઠા વધારે તીવ્ર બની. પણ
ગાંધીજીને લાગ્યું કે આવા સંઘર્ષમાં હિંસા થવાનો સંભવ વધારે છે, એટલું જ નહીં પણ
સ્વરાજ અને મહેસૂલ ન ભરવાને સાંકળી લેવામાં આવે તો ખેડૂતો પાયમાલ થઈ જાય.

ફેબ્રુઆરીની અધવચ્ચે ગાંધીજીને ઉકેલ મળ્યો કે મીઠાનો કાયદો તોડવો. મીઠા જેવી
કુદરતી બક્ષિસ બનાવવા અને વેચવા પર કર નાખીને સરકાર ગરીબમાં ગરીબ હિંદુસ્તાન-
વાસીને પરેશાન કરતી હતી. બીમાર, અપંગ અને અસહાય લોકો પણ તેમાંથી છૂટતા નહીં.
મીઠાના કાયદાથી દરેક જણને ત્રાસ થતો હોય તો સહુ કોઈ આ કાયદાનો અનાદર કરી શકે.
સત્યાગ્રહીએ તો દરિયાકાંઠે જઈને, વાંકા વળીને, પડેલું મીઠું ઉપાડી લેવાનું હતું. દરિયાકાંઠે
ન પહોંચે તે કર ચૂકવ્યા વગરનું મીઠું વેચી અથવા ખરીદીને કાયદો તોડી શકે. આ વિરોધ
અતિશય ઉઠાવદાર બને અને હિંસાખોરી થવાનું જોખમ સહુથી ઓછું અને સરકાર પર
દબાણ સૌથી વધારે થાય. ખેડૂતોએ જમીન કે ઢોરઢાંખર ગુમાવવાનું જોખમ રહે નહીં.