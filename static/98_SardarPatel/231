૧૯૨૯-૩૪/રાજકેદી ૨૩૧

જૂનની પહેલી તારીખે ગાંધીજીએ રાજાજીને કહ્યું કે સામૂહિક સત્યાગ્રહ બંધ કરવો છે,
અને લડત બહુ થોડા માણસોથી ચલાવવી છે. "ભવિષ્યમાં કોઈ વખત અંગ્રેજોએ ઘડેલા
બંધારણ અનુસાર", "સત્તા હાથમાં લેવાનો વિચાર આપણે કરવો જોઈએ."૧૪૬ સન
૧૯૩૩ના માર્ચ મહિનામાં બહાર પાડવામાં આવેલા શ્વેતપત્રમાં ભારત અંગે બ્રિટનની યોજના
દર્શાવવામાં આવી હતી. ચૂંટાયેલી પ્રાંતિક ધારાસભાઓને વિશાળ સત્તાઓ આપવી અને
કેન્દ્રની સમવાયી ધારાસભામાં રાજાઓ અથવા તેમના પ્રતિનિધિઓ માટે એક તૃતીયાંશ
બેઠકો રાખવી. મુસલમાનો, શીખો અને યુરોપિયનો અલગ મતાધિકાર ભોગવે અને તેમના
માટે બેઠકો ફાળવવામાં આવે. સિંધને મુંબઈ ઇલાકાથી, ઓરિસ્સાને બંગાળથી અને બર્માને
હિંદુસ્તાનથી જુદાં પાડવામાં આવે. વાઇસરૉયને અને થોડે અંશે ગવર્નરોને સોંપવામાં
આવેલી ખાસ સત્તાઓ મારફત બ્રિટન આખરી સત્તા ભોગવી શકે.

આ યોજનાનો સમવાયી ખંડ તદ્દન બિન-લોકશાહીવાદી હોવાથી અને વિશિષ્ટ સત્તાઓ
સામ્રાજ્યવાદી હોવાથી ગાંધીજી, વલ્લભભાઈ કે કૉંગ્રેસનો અન્ય કોઈ પણ આગેવાન તે
સ્વીકારી શકે તેમ ન હતું. પ્રાંતિક સ્વાયત્તતાની નવાજેશ આકર્ષક જણાતી હતી. પણ થોડા
વખત સુધી તો આ શ્વેતપત્ર તરફ કોઈનું ધ્યાન ગયું નહીં. જેલની સજાઓ, લાઠીમાર અને
પ્રતિબંધોને કારણે હિંદીઓ દુભાયા હતા. જેલની બહાર રહેલા કૉંગ્રેસીઓ સત્યાગ્રહ ચાલુ
રાખવા અંગે ચર્ચા કરી રહ્યા હતા.

જુલાઈની અધવચ્ચે પૂનામાં મળેલા ત્રણસો જેટલા કૉંગ્રેસી આગેવાનોએ સંભાળપૂર્વક
પસંદ કરેલા પ્રસંગોએ જ સત્યાગ્રહ કરવાનો નિર્ણય કર્યો અને ગાંધીજીને વિલિંગ્ડનની
મુલાકાત લેવાનો અધિકાર આપવામાં આવ્યો. વાઇસરૉયે મુલાકાત નકારી કાઢી અને
ગાંધીજીએ વિરોધ આદર્યો. ૩૧ જુલાઈએ તેમણે સરકારને લખી જણાવ્યું કે પોતે કસ્તૂરબા,
મહાદેવભાઈ અને બીજા ૩૦ સત્યાગ્રહીઓ સાથે સાબરમતીથી રાસની યાત્રા કરશે. સાંજે
તેમને પકડી લેવામાં આવ્યા અને સાબરમતીમાં રાખવામાં આવ્યા. ઑગસ્ટની બીજી
તારીખે ગાંધીજીને યરવડા લાવવામાં આવ્યા ત્યારે વલ્લભભાઈ દેખાયા નહીં. તેમને ખબર
પડી કે નાકના ઑપરેશન માટે તેમને આગલા દિવસે મુંબઈ લઈ જવામાં આવ્યા છે.
ગાંધીજીએ કહ્યું કે "માળો છે પણ પંખી ઊડી ગયું છે."૧૪૭ થોડા દિવસ પછી સાચી વાતની
ખબર પડી. વલ્લભભાઈને મુંબઈની ઇસ્પિતાલમાં નહીં પણ નાશિક જેલમાં ખસેડવામાં
આવ્યા હતા. મહાત્માજી બોલી ઊઠ્યા: "છેવટે તેમણે વલ્લભભાઈને પણ છેતર્યા. પોતાને
ઑપરેશન માટે લઈ જવાય છે, તેવું વલ્લભભાઈ માનતા હશે. કેટલી હલકાઈ ! આ ઘા
જલદીથી રુઝાય તેવો નથી."૧૪૮

ગાંધીજીની શંકા વાજબી ન હતી. સરકારનો હેતુ છેતરામણીનો નહીં, પણ બંનેને અલગ
પાડવાનો હતો. વલ્લભભાઈને નાકની તકલીફ હતી. સન ૧૯૩૨ના જાન્યુઆરીમાં પકડાયા
તેને આગલે દિવસે તેમણે નાકની સારવાર કરાવી હતી. મુંબઈમાં પકડાયા પછી યરવડા લઈ
જવાયા ત્યારે રસ્તામાં પવન લાગવાથી નાકની તકલીફ વધી, તેવું વલ્લભભાઈ માનતા હતા.
સરકારી દાક્તરો પૂનામાં ઑપરેશન કરવા તૈયાર હતા પણ વલ્લભભાઈ મુંબઈમાં પોતાના
ઓળખીતા સર્જન પાસે ઑપરેશન કરાવવા માગતા હતા. સરકારે તેમને મુંબઈ લઈ જવાનો
ઇન્કાર કર્યો અને વલ્લભભાઈએ પૂનામાં ઑપરેશન કરાવવાની ના પાડી. નાશિક ગયા ત્યારે
પોતાને ક્યાં લઈ જવાય છે, તેની તેમને ખબર હતી, પણ યરવડામાં આ જુદાઈ અને પોતે