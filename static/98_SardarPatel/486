૪૮૬ પટેલ

રાજ્યો સંબંધના ખાતાએ એવો પ્રસ્તાવ મૂક્યો કે આપણે હૈદરાબાદનો કબજો લેવો અને
ત્યાં ફેલાયેલી અંધાધૂંધીનો અંત આણવો. વડા પ્રધાને ઉગ્ર વિરોધ કર્યો અને રાજ્ય
ખાતાના પ્રસ્તાવની સખત ટીકા કરી. સરદાર બેઠકમાંથી ઊઠીને ચાલી ગયા. તે દિવસે જ
બપોરે ગવર્નર-જનરલે પોતાના ઓરડામાં ખાસ બેઠક બોલાવી તેમાં વલ્લભભાઈ, નેહરુ
અને હું હાજર હતા. આ બેઠકમાં હૈદરાબાદ કબજે લેવાનો નિર્ણય કરવામાં આવ્યો.૨૪૦

બીજે દિવસે દક્ષિણ વિભાગના સેનાપતિ લેફ્ટ. જનરલ રાજેન્દ્રસિંહજી સાથે ચર્ચા કરીને
સંરક્ષણ સમિતિએ ઠરાવ્યું કે ૧૩મી તારીખે સરહદ પ્રવેશ કરવો. પણ સપ્ટેમ્બરની ૧૦મી
તારીખે નિઝામને આખરી ચેતવણી આપવા માટે તાર કરવામાં આવ્યો. તેમની નિષ્ક્રિયતા
ચાલુ રહે તો "ભારત સરકારે પોતાના અભિગમ અનુસાર પગલાં ભરવાં પડશે."૨૪૧
અગિયારમી તારીખે નિઝામનો ઉડાઉ જવાબ મુનશીજીએ ટેલિફોન પર સરદારને વાંચી
સંભળાવ્યો, ત્યારે સરદારે મજાક કરી કે "હજી તો બધી તાર-ટપાલની લડાઈ ચાલે
છે."૨૪૨

તે રાત્રે કરાંચીમાં જિન્નાહનું અવસાન થયું અને તે સમાચાર વલ્લભભાઈએ ૧૨મી
તારીખે વહેલી સવારે સાંભળ્યા. હિંદુસ્તાનનો ધ્વજ અર્ધી કાઠીએ ઉતારવો કે નહીં, તે
ગૃહમંત્રી તરીકે તેમણે ઠરાવવાનું હતું. બંગાળના મુખ્ય પ્રધાન બિધાન ચંદ્ર રૉયે આ સવાલ
ટેલિફોન પર પૂછ્યો ત્યારે સરદારે જવાબ વાળ્યો "શા માટે ? એ કંઈ તમારો સગો
હતો ?"૨૪૩ પણ ગૃહ ખાતાના સચિવ આયંગર, સંરક્ષણ ખાતાના હીરુભાઈ પટેલ અને
રાજ્ય ખાતાના મેનન આ ત્રણે અધિકારીઓએ સલાહ આપી કે સાથી સંસ્થાનના ગવર્નર-
જનરલના અવસાનની યોગ્ય રીતે નોંધ લેવી ઘટે છે.૨૪૪ આ સલાહ વલ્લભભાઈએ માંડ
સ્વીકારી. ૧૨મી તારીખે રાત્રે મુનશીએ ટેલિફોન પર જણાવ્યું કે હૈદરાબાદ સરકાર પોતાની
ધરપકડ કરે તેવો સંભવ છે. વલ્લભભાઈએ જવાબ વાળ્યો કે "અમે અહીં તેમના
પ્રતિનિધિને જેલમાં પૂરી દેશું. એ લોકો તમારી અટકાયત કરે તો શહીદ થવાની તક તમારે
ગુમાવવી પડશે."૨૪૫

મેદાની લડાઈ શરૂ થવાની તૈયારીમાં હતી, ત્યારે પણ તાર-ટપાલનો જંગ તો ચાલુ જ
રહ્યો. નિઝામના છેલ્લા સંદેશાનો જવાબ ગવર્નર-જનરલે બે વાક્યોમાં આપવો, તેવો
સરદારનો આગ્રહ હતો. "વારંવાર ઇન્કાર કરવાથી વાસ્તવિકતા બદલાઈ જતી નથી. બીજું
વધારે કહેવાનું રહેતું નથી."૨૪૬ જવાહરલાલ અને રાજાજીએ વધારે લાંબો તાર તૈયાર કર્યો
હતો અને તેમાં પ્રતિપાદન કરવામાં આવ્યું હતું કે સેના મોકલવા પાછળ પણ ભારત
સરકારનો હેતુ શાંતિ પ્રસ્થાપિત કરવાનો છે. વલ્લભભાઈએ આ મુસદ્દો સપ્ટેમ્બરની ૧૨મી
તારીખે ૭.૩૦ વાગ્યે વાંચ્યો અને તરત જ પોતાનો વિરોધ દર્શાવ્યો. તેમની સૂચના અનુસાર
મેનન અને હીરુભાઈ પટેલ રાજાજીને રાત્રે ૧૦ વાગ્યે મળવા ગયા. ગવર્નર-જનરલ અને
સરદારના સહાયકોએ લાંબી ચર્ચા કરી. બીજે દિવસે રાજાજીએ ફરિયાદ કરી કે "તમે એવા
તકરારી માણસોને મોકલ્યા કે છેક રાત્રે એક વાગ્યા સુધી તેમણે દલીલો કર્યા જ કરી."૨૪૭
પણ આ અધિકારીઓએ વલ્લભભાઈનો ઉદ્દેશ પાર પાડ્યો. નિઝામ પર મોકલવાનો તાર
રોકી રાખવો અને લશ્કર સીમાડો વટાવે તે પહેલાં પોતાનું વલણ બદલવાની તક નિઝામને
આપવી નહીં, તેવો વલ્લભભાઈનો ઇરાદો હતો.૨૪૮