૧૯૩૪-૩૯/અધિષ્ઠાતા ૨૭૧

જાહેર કરવા માટે સન ૧૯૩૮ના સપ્ટેમ્બરમાં વલ્લભભાઈ રાજકોટ આવ્યા. રાજકોટ રાજ્ય
પ્રજા પરિષદના સંમેલનમાં તેમણે ભાષણ કર્યું:

અમારે રાજાને પદભ્રષ્ટ કરવો નથી, અમારે તેની સત્તા મર્યાદિત કરવી છે. ખેડૂતો ભૂખે
મરતા હોય ત્યારે જેનો રાજા નાચગાનમાં પૈસાની બરબાદી કરે તે રાજ્ય ટકી શકે
નહીં.... તમે મક્કમ હો તો બધા રાજાઓ ભેગા થાય તોપણ તમારી પ્રગતિ રોકી
શકાશે નહીં.૧૪૫

વીરાવાળાએ વલ્લભભાઈને ચાપાણી માટે આમંત્રણ આપ્યું અને મીઠાશથી વાતો કરી.
પણ "થોડા વિઘ્નસંતોષીઓનાં કાવતરાં સામે" તેમણે સરકારી મદદ માગી હતી.૧૪૬ આવી
મદદ માટે સર પેટ્રિક કેડેલને દીવાન તરીકે મોકલવામાં આવ્યા. વીરાવાળા નિવૃત્ત થયા અને
ઠાકોરના અંગત સલાહકાર બન્યા. પણ વીરાવાળાએ અપેક્ષા રાખેલી તેવો માણસ કેડેલ ન
હતો. હોદ્દો લીધા પછી વીસ-બાવીસ દિવસે તેણે ધર્મેન્દ્રસિંહને સ્પષ્ટ કાગળ લખ્યો:

ગઈ કાલે સાંજે આઠ વાગ્યા પહેલાં આપને મળવાની રજા મેં માગી હતી. મારે ઘણી
અગત્યની વાતો કરવાની હતી. તમે સાડા આઠે મને મળશો તેવી ખબર તમારા અંગત
મંત્રી મને આપવા આવ્યા. હું તે વખતે હાજર થયો, ત્યારે મને કહેવામાં આવ્યું કે આપ
સ્નાન કરવા બેઠા છો. મેં નવ સુધી રાહ જોઈ. મને કહેવામાં આવ્યું કે આપને હજુ પા-
અડધો કલાક થશે તેથી હું ચાલતો થયો.

હું આપ નામદારને જણાવવા માગું છું કે મારી સાથે આટલું તોછડાઈભર્યું વર્તન થાય તે
સહન કરવાની મારી ઇચ્છા નથી.... રાજ્યમાં સ્થિતિ ઘણી ગંભીર છે....તમે જેટલાં
નાણાં ખર્ચો છો અને જે રીતે ખર્ચો છો તેનો ઉલ્લેખ હું અત્યારે કરવા ઇચ્છતો નથી. પણ
તમે રાજકાજમાં કશો ભાગ લેતા નથી અને તમારી પ્રજાના કલ્યાણમાં કશો રસ ધરાવતા
નથી, તે વાત તદ્દન સાચી છે.૧૪૭

કેડેલે ઢેબરભાઈને છોડ્યા, તેં વીરાવાળાને અને ધર્મેન્દ્રસિંહને ગમ્યું નહીં. વેસ્ટર્ન ઇન્ડિયા
સ્ટેટ્સ એજન્સીનું થાણું રાજકોટમાં હતું. તેના રેસિડેન્ટ ગિબ્સન પર લખાયેલા પત્રમાં
"ઢેબરભાઈના સત્કાર માટે લગભગ દસેક હજાર માણસોની મોટી સભા થઈ" તે બાબતમાં
ઠાકોરે અફસોસ દર્શાવ્યો.૧૪૮ અને કેડેલની નોકરીનો અંત આણવાની રજા માગી. સરકારે
રાજકોટમાંથી વીરાવાળાને વિદાય કરવાની માગણી કરી. આ અંગત સલાહકાર ઠાકોરનાં
કાર્યોનું સંચાલન કરતો હતો અને તેના કાગળોના મુસદ્દા ઘડતો હતો, તે સરકારના ધ્યાનમાં
હતું.

વીરાવાળા રાજકોટ છોડી ગયો અને કેડેલ ચાલુ રહ્યા. પણ પ્રજા અને કેડેલ વચ્ચે સંઘર્ષ
થયો. ઢેબરભાઈ અને તેમના સાથીઓની ફરી ધરપકડ થઈ. સરદારે નવેમ્બરની ૧૧મી
તારીખે મણિબહેનને રાજકોટ મોકલ્યાં. ગામડે ગામડે ફરીને લોકોનો ઉત્સાહ ટકાવી રાખવા
માટે તેમણે ઉઠાવેલી જહેમતનાં ગાંધીજીએ પણ વખાણ કર્યાં. "મણિ પોતાનું હીર બતાવી
રહી છે. તેના જેવી બીજી દીકરી મેં જોઈ નથી" તેવું મહાત્માજીએ મહાદેવભાઈને લખ્યું.૧૪૯
વાજબી રીતે ગૌરવ અનુભવતા વલ્લભભાઈએ મણિબહેન પાસે નહીં, બીજા મિત્રો પાસે