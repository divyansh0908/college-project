૧૮૭૫-૧૯૧૮/પૂર્વરંગ : પરિશોધ ૩૭

શિલિડીએ કાપી નાખી અને શિલિડી જક્કી તથા ઘમંડી છે તેવો અનુભવ તેમને થયો.૧૧૪
વલ્લભભાઈ એક જ એવી વ્યક્તિ છે કે જે શિલિડીનો સામનો કરી શકશે તેવું લાગવાથી
તેમણે વલ્લભભાઈને બોર્ડના સભાસદ બનવાનો આગ્રહ કર્યો અને મ્યુનિસિપાલિટીમાં
જવાથી વકીલાતના કામમાં અગવડ પડવાની નથી તેવી દલીલ કરી. સન ૧૯૧૭ની
શરૂઆતમાં વલ્લભભાઈએ આ આગ્રહ માન્ય રાખ્યો.૧૧૫ અગાઉની સમજૂતીનો અનાદર
કરવા માટે તેમણે વિઠ્ઠલભાઈની અનુમતિ લીધી હતી કે નહીં તેની જાણકારી મળતી નથી.
વલ્લભભાઈ પેટાચૂંટણીમાં ઊભા રહ્યા અને જીત્યા પણ તેમની ચૂંટણી રદ કરવાની અરજી
મંજૂર રાખવામાં આવી. ફરી ચૂંટણી થઈ ત્યારે વલ્લભભાઈ બિનહરીફ ચૂંટાઈ આવ્યા.
સન ૧૯૧૭ના ઉનાળામાં તેઓ મ્યુનિસિપાલિટીના સભાસદ હતા અને સૅનેટરી સમિતિના
અધ્યક્ષ હતા.

એપ્રિલ મહિનામાં દૂર આવેલા બિહાર પ્રાંતના ચંપારણ જિલ્લામાં અભૂતપૂર્વ બનાવ
બન્યો. ગળીનાં ખેતરોમાં કામ કરનાર મજૂરોએ યુરોપિયન માલિકો તરફથી થતી કનડગત
અંગે ગાંધીને ફરિયાદ કરી હતી અને તેમના બોલાવવાથી ગાંધીજી પરિસ્થિતિનો અભ્યાસ
કરવા માટે ચંપારણ આવ્યા હતા. હેકૉક નામના જિલ્લા મૅજિસ્ટ્રેટે તેમને જિલ્લો છોડી
જવાનો હુકમ કર્યો. આ હુકમ માનવાનો ઇન્કાર કરીને ગાંધીએ જવાબ વાળ્યો :

આ જિલ્લો છોડી જવાનું મારા માટે શક્ય નથી, તેવું કહી દેવાની મારી ફરજ છે, તેવું
મને લાગે છે. પણ અમલદારોને ઠીક દેખાય તો આવો અનાદર કરવાનો દંડ ભોગવવાની
મારી તૈયારી છે. મારા પર બજાવવામાં આવેલા હુકમનો મેં અનાદર કર્યો છે, કારણ કે
આત્માના અવાજ જેવા માનવ જીવનના વધારે ઊંચા કાયદાનું મારે પાલન કરવું છે.૧૧૬

ગુજરાત ક્લબમાં ગાંધીએ કરેલા અનાદરના સમાચાર આવ્યા ત્યારે રાવબહાદુર
હરિલાલભાઈ પોતાની ખુરશીમાં બેઠા થઈ ગયા, "માવળંકર, આ માણસ બહાદુર છે અને
નરવીર છે. આપણી ગુજરાત સભાના પ્રમુખ તરીકે તેમની વરણી કરવી જોઈએ."૧૧૭
માવળંકરે નોંધ્યું છે તેમ વલ્લભભાઈ "તરત જ સહમત થઈ ગયા."૧૧૮ આમ, એપ્રિલ
૧૯૧૭ના ત્રીજા અઠવાડિયામાં ગાંધી અને વલ્લભભાઈને એકબીજા જોડે જકડી લેનાર
સાંકળની પહેલી કડીનું ઘડતર થયું.૧૧૯ ઑક્ટોબર માસની અમદાવાદની સભા પછી ગાંધી
માટેનો વલ્લભભાઈનો તિરસ્કાર અને તુચ્છકાર નાબૂદ થયા હતા. પણ ચંપારણામાં અંગ્રેજી
રાજ સામેના શાંત-ગૌરવપ્રદ અનાદરને પરિણામે વલ્લભભાઈનો નિર્ણય ઘડાયો.

ચંપારણના બનાવ પરથી અમદાવાદ મ્યુનિસિપાલિટીને શિલિડીની ચુંગાલમાંથી છોડાવી
શકાશે તેવો વલ્લભભાઈનો નિર્ધાર વધારે પાકો થયો. દારૂગોળો સજ્જ કર્યા અગાઉ ભડાકો
કરવાની વલ્લભભાઈની ઇચ્છા ન હતી. પણ આવો મસાલો ભેગો કરવામાં વખત લાગ્યો
નહીં. મ્યુનિસિપાલિટીના સભાસદ અને દીવાસળીના કારખાનાના માલિક ફતેહ મહમ્મદ
મુનશીએ મ્યુનિસિપાલિટીની જગા પચાવી પાડી હતી. પણ શિલિડી તેમના પર મહેરબાન
હતા. આ જમીન માટે મુનશીએ કરેલો દાવો અદાલતે નકારી કાઢ્યો હતો પણ મુનશીએ
જમીનનો કબજો છોડ્યો નહીં. યુદ્ધફાળામાં મુનશીએ આપેલા ભરણાને કારણે તેમને આવી
સવલત આપવી વાજબી છે, તેવો શેરો શિલિડીએ માર્યો. આટલું પૂરતું ન હોય તેમ બોર્ડે