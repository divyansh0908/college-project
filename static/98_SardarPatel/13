૧૮૭૫-૧૯૧૮/પૂર્વરંગ : પરિશોધ ૧૩

વલ્લભભાઈએ તપાવેલો સળિયો લઈને પોતાની કાખનું ગૂમડું ફોડ્યાનો જે બનાવ વારંવાર
કહેવામાં આવે છે તે બનાવ વલ્લભભાઈ નાના હતા ત્યારે નહીં, પણ તેમણે આ લખ્યું તે
પહેલાં થોડી વારે બન્યો હતો. વલ્લભભાઈની ઉંમર તે વખતે લગભગ પચીસ વરસની હતી.
વલ્લભભાઈ શાળામાં ભણતા હતા ત્યારે આ બનાવ બન્યાનું કહેવાય છે૩૨ તે સાચું નથી.
પ્લીડરની પરીક્ષા માટે નિરાંતે વાંચવા મળે તે માટે વલ્લભભાઈ અને તેમના બે મિત્રો -
કાશીભાઈ દેસાઈ અને છોટાભાઈ નડિયાદથી વડોદરા રાજ્યના બાકરોલ ગામે ગયા હતા.
કરમસદ નજીક આવેલા આ ગામમાં દેસાઈની હવેલીમાં કાશીભાઈનાં સગાં રહેતાં હતાં. સન
૧૭૭૨માં બંધાયેલી આ હવેલીમાં બીજે માળે એક શાંત ઓરડામાં વલ્લભભાઈ થોડા
મહિના વાંચવા માટે રહ્યા હતા ત્યારે તેમને બગલમાં ગૂમડું નીકળ્યું. બાકરોલના લોકો દાંત
ખેંચાવવા માટે કે ગૂમડું ફોડાવવા માટે માધા રાત પાસે જતા હતા. તેને બોલાવવામાં આવ્યો
અને હજામ પોતાનો સળિયો લઈને આવ્યો. હવેલીમાં આગ સળગાવીને સળિયો તપાવવામાં
આવ્યો. પણ ગૂમડું ફોડવાની હજામની હિંમત ચાલી નહીં. માધા રાતને ઠપકો આપીને
વલ્લભભાઈએ જાતે સળિયો લઈને ગૂમડૂં ફોડી નાખ્યું. બાકરોલની હવેલીમાં માધા રાતની
આ વાત અને તેની નાકામયબીની વિગતો પરંપરાથી કહેવાય છે. અંધારિયો, સાંકડો ઊભો
દાદર ચડીને જે ઓરડામાં વલ્લભભાઈ અભ્યાસ માટે રહેતા હતા તે સ્મૃતિ તરીકે જેમનો તેમ
સાચવી રાખવામાં આવ્યો છે.

સન ૧૯૪૨ના માર્ચમાં વલ્લભભાઈ લગભગ બેતાળીસ વરસ પછી બાકરોલ આવ્યા ત્યારે
તેમણે કાશીભાઈનાં ભાભી દિવાળીબાને બે સવાલો પૂછ્યા હતા, "અમુમિયાં ક્યાં છે?
લક્ષ્મીરામ ક્યાં છે ?" પ્લીડરની પરીક્ષા આપવા માટે વલ્લભભાઈ રહ્યા હતા ત્યારે
અમુમિયાં હવેલીમાં ચાકર હતા અને લક્ષ્મીરામ રસોઇયા હતા. સન ૧૯૪૨માં લેવાયેલો
ફોટો હજુ હવેલીની દીવાલે લટકે છે. તેમાં દિવાળીબા વલ્લભભાઈની નજીક ઊભાં છે. આ
ફોટો જોઈએ ત્યારે મન ભૂતકાળમાં દોડી જાય છે. પચીસ વરસના વલ્લભભાઈ હવેલીનો
અંધારિયો દાદર ચડતા, ફાનસ પાસે વાંકા વળીને ચોપડીઓ વાંચતા, લક્ષ્મીરામે બનાવેલી
રસોઈ પોતાના મોંમાં પધરાવતા, અમુમિયાંને કપડાં ધોવા આપતા અને માધા રાતના
હાથમાંથી તપાવેલો સળિયો ખેંચી લેતા જોઈ શકાય છ.૩૩

આના કરતાં થોડા જૂના પ્રસંગો નડિયાદમાં તેમના મિત્ર કાશીભાઈના ઘરમાં બન્યા હતા.
વલ્લભભાઈ પ્લીડરની પરીક્ષાની તૈયારી માટે આ ઘરમાં ઘણો લાંબો વખત રહ્યા હતા. આ
પ્રસંગો વલ્લભભાઈના ચરિત્રનું અલગ પાસું દર્શાવે છે. કાશીભાઈના પિતા ગુજરી ગયા હતા
અને તેમના મિત્ર કાશીભાઈની અને વલ્લભભાઈની સંભાળ રાખતા હતા. આ મિત્રનાં પત્ની
છ મહિનાનું છોકરું મૂકીને ગુજરી ગયાં ત્યારે વલ્લભભાઈએ છોકરાની સાચવણ ઉપાડી
લીધી; વલ્લભભાઈ તેની બાજુમાં સૂતા, દૂધ પાતા અને તેનાં બાળોતિયાં પણ ધોઈ
નાખતા.૩૪

પ્લીડરની પરીક્ષા પાસ કરી ત્યારે વલ્લભભાઈ પચીસ વરસના હતા. પેટલાદ અને
નડિયાદમાં વલ્લભભાઈ જરીભરતની ટોપી, આખી બાંયનું ખમીસ અને અડધું પાટલૂન
પહેરતા. વકીલ થયા પછી ધોતિયા-ખમીસ પર કાળો કોટ અથવા ખેસ અને પાટીદારી
પાઘડી પહેરતા.૩૫ શાળામાં હતા ત્યારે ગિલ્લીદંડા, હુતુતુતુ, ખોખો, ગેડીદડો અને
આમલીપીપળી જેવી રમતો રમતા. તેમનો બાંધો પાતળો હતો અને ઊંચાઈ પાંચ ફૂટ પાંચ