૧૬૬ પટેલ

ગાંધીજી અને મહાદેવભાઈની મદદ લીધી.૧૯૧ ગવર્નરના પ્રવચનમાં અપાયેલી ધમકીઓનો
ઉલ્લેખ કર્યા પછી વલ્લભભાઈએ કહ્યું કે "મહેસૂલની આકારણી ન્યાયી છે કે અન્યાયી છે તે
સવાલ મુખ્ય મુદ્દો છે."૧૯૨ બારડોલી પ્રત્યે સહાનુભૂતિ દર્શાવવા માટે "દેશભરમાં
સત્યાગ્રહ શરૂ કરવાની" દરખાસ્ત પંજાબના કૉંગ્રેસી આગેવાન કવીશ્વર શાર્દૂલસિંહે કરી પણ
વલ્લભભાઈ અને ગાંધીજીએ એકી અવાજે આ દરખાસ્ત નકારી કાઢી. "હમણાં નહીં"
તેવો જવાબ બંનેએ આપ્યો.૧૯૩ ઊંટ શાંતિ તરફ ઝૂકશે તેવું બંનેને લાગતું હતું. છતાં કોઈ
જોખમ ન લેવું પડે તે માટે વલ્લભભાઈની ધરપકડ થાય તો તેમનું સ્થાન સંભાળવા માટે
બારડોલી જવા ગાંધીજી તૈયાર થયા. ઑગસ્ટની ૨ તારીખે મહાત્માજીએ બારડોલી
તાલુકામાં પ્રવેશ કર્યો ત્યારે ખેડૂતોની પ્રચંડ સભાએ તેમને આવકાર આપ્યો.
ગાંધીજીએ કહ્યું:

વલ્લભભાઈએ આખા હિંદુસ્તાનમાં તમારું નામ રોશન કર્યું છે.... સરદારના હુકમ
સિવાય મારાથી ભાષણ કરી શકાય નહીં. હું વલ્લભભાઈનો મોટો ભાઈ છું તે મારે કબૂલ
કરવું જોઈએ. પણ જાહેરજીવનમાં તો જેના હાથ નીચે કામ કરતા હોઈએ તેના બાપ અને
મોટા ભાઈએ પણ તેની આમન્યા પાળવી પડે.૧૯૪

લડત ઉગ્ર બનાવવા માટે તત્પરતા દાખવવામાં મહાત્માજી ખોટા ન હતા. ઑગસ્ટની ૩
તારીખે મુંબઈ સરકારે દિલ્હી પર નીચે પ્રમાણેનો ખાનગી તાર મોકલ્યો.

ફોજદારી કાયદા સુધારણા અનુસાર પગલાં ભરવાની અને જમીનમહેસૂલ ધારાની તમામ
શિક્ષાત્મક જોગવાઈઓનો અમલ કરવાની તૈયારીઓ થઈ ગઈ છે.... સુરતમાં લશ્કર
તૈયાર રાખવું ઇચ્છનીય છે. ગંભીર જરૂર ઊભી થાય ત્યારે જ તેનો વપરાશ કરી
શકાય.૧૯૫

સુરતમાં વલ્લભભાઈ-વિલ્સન મુલાકાત અને કનૈયાલાલ મુનશી જેવા વિષ્ટિકારોની
જહેમત પછી જણાઈ આવ્યું કે મહેસૂલ આકારણીની ફેર વિચારણા કરવા, કેદીઓને છોડી
મૂકવા, રાજીનામાં આપનાર તલાટીઓ અને મુખીઓને ફરી નોકરીએ રાખવા અને જપ્તીમાં
લેવાયેલી પણ વગર વેચાયેલી જમીન પાછી સોંપવા સરકાર તૈયાર હતી. પણ વેચાઈ ગયેલી
જમીન પાછી આપવા રાજી ન હતી. તાલુકાના મહેસૂલની જૂની ને નવી આકારણી વચ્ચેનો
તફાવત સરકારી તિજોરીમાં જમા કરાવી દેવામાં આવ્યા પછી જ આ બધાં પગલાં ભરવામાં
આવશે, તેવું તેનું વલણ હતું. વધારો પાછો ખેંચી લેવાય તો આ રકમ ખેડૂતોને મજરે
આપવામાં આવશે. જપ્ત થયેલી તમામ જમીન પાછી મૂળ માલિકોને સોંપાતી ન હોય તેવા
સમાધાનમાં પોતાને રસ નથી તેવું વલ્લભભાઈએ કહ્યું. અનામત ભરી આપવાની વાત
તેમણે ફગાવી દીધી.

પણ છેવટે સમાધાન થયું. ઑગસ્ટની છઠ્ઠી તારીખે પૂનામાં વલ્લભભાઈ અને સર
ચુનીલાલ મહેતા વચ્ચે થયેલી લાંબી વાતચીત પછી સમાધાનમાં વચ્ચે નડતાં વિઘ્ન દૂર
કરવામાં આવ્યાં. ચુનીલાલ મહેતા મુંબઈ સરકારના નાણામંત્રી હતા અને ગવર્નરના વતી
વાટાઘાટો ચલાવતા હતા. મેની ૩૧મી તારીખે અપાયેલી ધમકી રદ કરીને સરકારે કબૂલ કર્યું