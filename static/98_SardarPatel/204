૨૦૪ પટેલ

પણ એપ્રિલની અઢાર તારીખ પછી ફરિયાદ કરવાનું ઠેકાણું રહ્યું નહીં. ઇરવિનના બદલે
મદ્રાસ અને મુંબઈના ગવર્નર વિલિંગ્ડનની નિમણૂક કરવામાં આવી. વિલિંગ્ડનને ગાંધીજી
માટે અવિશ્વાસ હતો અને મહાત્માજીએ "ભોળા ભટાક ઇરવિનને ભરમાવી દીધા"૯૪ તેવું તે
મક્કમપણે માનતા હતા. વિલિંગ્ડન સિંહાસને બેઠા પછી ગુજરાતમાં કે અન્યત્ર પણ
અધિકારીઓને "ઉદારભાવે વર્તવા"ની જરૂર દેખાઈ નહીં. ઇરવિન ગયા પછી ત્રીજે દિવસે
ગૅરેટે મહાત્માજીને જણાવી દીધું કે "સરકાર અને લોકો વચ્ચે લવાદ" તરીકે કૉંગ્રેસને
સ્વીકારી શકાય નહીં.૯૫ ઉત્તર પ્રદેશમાં ખેડૂતોની ફરિયાદોને ટેકો આપનાર કૉંગ્રેસીઓને
સરકારે અવગણ્યા અને "પ્રચ્છન્ન સત્યાગ્રહ"ના ટેકેદાર હોવાનો આક્ષેપ તેમના પર
મૂકવામાં આવ્યો.

કરારમાં છૂટ મૂકવામાં આવી હોવા છતાં મદ્રાસના કલેક્ટર કૉક્સે પિકેટિંગ કરનાર પર
હલ્લા કર્યા. રાજાજીના શબ્દોમાં કહીએ તો મદ્રાસના મુખ્ય સચિવ "કૉંગ્રેસ તરફથી
કરવામાં આવતી દરેક રજૂઆત જિલ્લા મૅજિસ્ટ્રેટોને રવાના કરી દેવા મક્કમ હતા."૯૬
પિકેટિંગને મળતી સફળતા અધિકારીઓને ખૂંચતી હતી. હાથમાં ઝંડો લઈને એક સ્વયંસેવક
દુકાન પાસે ઊભો હોય તો દુકાનનું વેચાણ બંધ થઈ જતું. દારૂની પીઠા પર થતું પિકેટિંગ
અટકાવવાની કરારમાં મનાઈ હતી, પણ મદ્રાસ સરકારે પીઠાંનાં લાઇસન્સના લિલામ વખતે
પિકેટિંગ કરવાની મનાઈ ફરમાવી. કરારના મૂળ હેતુનો આ રીતે ભંગ કરવામાં આવ્યો.

મદ્રાસના અધિકારીઓનું વલણ સમજી શકાય તેવું હતું. પિકેટિંગને કારણે દારૂના
વેચાણમાંથી સરકારને મળતી આવક ઘટતી હતી. તેનો અર્થ એ હતો કે કૉંગ્રેસ સરકારને ફટકો
મારી શકતી હતી. ગાંધીજી જોડેના કરારમાં સમાયેલો અર્થ કબૂલ રાખવા માટે વિલિંગ્ડન
અને મોટા ભાગના સરકારી અધિકારીઓ તૈયાર ન હતા. અંગ્રેજી રાજનો ક્રમશઃ અસ્ત થાય
અને કૉંગ્રેસ સતત મજબૂત બને તેવો આનુષંગિક અર્થ આ કરારમાં સમાયેલો હતો. વાયવ્ય
સરહદથી સરકારે ગુજારેલા દમનના સમાચાર આવ્યા. મહેસૂલ ભર્યું ન હોય તેવા ગામ-
લોકોને ભમરીઓવાળા ઓરડામાં પૂરવામાં આવ્યા. બે ખુદાઈ ખિદમતગાર સ્વયંસેવકોને
નગ્ન કરીને ફટકારવામાં આવ્યા.

કૉંગ્રેસ પ્રમુખ તરીકે દેશમાં ગમે ત્યાં બનતા બનાવોમાં રસ લેવાની વલ્લભભાઈની
જવાબદારી હતી; છતાં તેમણે મોટા ભાગનાં સમય અને શક્તિ પોતે ગુજરાતના ખેડૂતોને
આપેલા વચનની પરિપૂર્તિ માટે ખર્ચ્યાં. બારડોલીમાં વલ્લભભાઈ અને બોરસદમાં
ગાંધીજીએ પોતપોતાનું થાણું નાખીને એકબીજાના પ્રયાસમાં ભાગ લીધો. બંનેએ ખેડૂતોને ન
ચુકવાયેલું મહેસૂલ ભરી આપવાની તેમ જ સરકારને જપ્ત થયેલી જમીન પાછી આપવાની
તથા જપ્ત જમીન ખરીદ કરનાર ત્રાહિત માણસોને જમીન મૂળ માલિકને પાછી સોંપવા
સતત આગ્રહ કર્યો. વેચાયેલી જમીન પાછી મેળવી આપવામાં ગાંધીજીને બોરસદમાં જેટલી
સફળતા મળી, તેટલી સફળતા બારડોલીમાં વલ્લભભાઈ મેળવી શક્યા નહીં. ખેડા
જિલ્લામાં જપ્ત થયેલી ૧૭૯૨ એકર જમીનમાંથી ૭૨ એકર સિવાયની બાકીની બધી
જમીન એપ્રિલની ૩૦મી સુધીમાં મૂળ માલિકોને પાછી મળી.૯૭ સરકારી અધિકારીઓએ
જમીન પાછી સોંપણીની બાબતમાં સહાયભૂત થવું તેવી ઇરવિનની સલાહની બારડોલીમાં
અવગણના કરવામાં આવી. વધારે ખરાબ વાત એ હતી કે "આવી વાટાઘાટો તોડી પાડવા
માટે અધિકારીઓએ ઉત્તેજન આપ્યું."૯૮