૪૭૮ પટેલ

નામો નાપસંદ કર્યાં. સન ૧૯૪૭ના નવેમ્બરમાં કૃપાલાણીને સ્થાને રાજેન્દ્રપ્રસાદના નામની
દરખાસ્ત વલ્લભભાઈએ મૂકી અને નેહરુએ તેને ટેકો આપ્યો. થોડા સમય પછી
રાજેન્દ્રપ્રસાદે પ્રધાનમંડળમાંથી રાજીનામું આપ્યું, પણ બંધારણસભાના અધ્યક્ષપદે ચાલુ
રહ્યા. બંધારણસભા બે કામ બજાવતી હતી. આઝાદ ભારતનું બંધારણ ઘડવું, અને
ધારાસભાનું કામ પણ બજાવવું. ધારાસભાના વડા તરીકે સ્પીકરની જરૂર હતી, તે પદે
માવળંકરની વરણી થઈ.

સંઘના વડાની પણ જરૂર હતી, કારણ કે માઉન્ટબૅટન ૧૯૪૮ના ઉનાળામાં ચાલ્યા
જવાના હતા. એકજૂથ થઈને કામ બજાવવાના વચનને અનુસરીને નેહરુ અને વલ્લભભાઈએ
અનુગામીની પસંદગી અંગે મંત્રણા કરી, અને માર્ચની આખર સુધીમાં રાજાજીનું નામ ઠરાવી
લીધું. સન ૧૯૪૭ના નવેમ્બરમાં બ્રિટનનાં પ્રિન્સેસ એલિઝાબેથ અને પોતાના ભત્રીજા
ફિલિપ માઉન્ટબૅટનના લગ્નમાં હાજરી આપવા માટે માઉન્ટબૅટન વિલાયત ગયા, ત્યારે
રાજાજીએ ગવર્નર-જનરલનો હોદ્દો કામચલાઉ સંભાળ્યો હતો. રાજાજીએ શરૂઆતમાં
આનાકાની કરી હતી અને નેહરુએ ગવર્નર-જનરલ થવું, અને વલ્લભભાઈ વડા પ્રધાન થાય
તેવી દરખાસ્ત રજૂ કરી. રાજાજીએ નેહરુને લખ્યું કે "આવી ગોઠવણ આંતરરાષ્ટ્રીય ક્ષેત્રે
મૂલ્યવાન બનશે, અને આંતરિક વહીવટ પણ વધારે કામયાબ બનશે."૨૦૪ વડા પ્રધાન તરીકે
વલ્લભભાઈની દરખાસ્ત કર્યા છતાં રાજાજીએ ગવર્નર-જનરલનું પદ સંભાળવું જોઈએ અને
તે માટે દિલ્હી આવી જવું જોઈએ, તેવી હઠ જવાહરલાલે પકડી અને વલ્લભભાઈએ પણ
આગ્રહ કર્યો. તેમણે લખ્યું "બાપુના અવસાન પછી તેમના અંતેવાસીઓએ સાથે મળીને
બોજો વેંઢારવો જોઈએ."૨૦૫ રાજાજીએ કબૂલ કર્યું, અને જૂનમાં માઉન્ટબૅટન પાસેથી
હોદ્દાનો હવાલો સંભાળી લીધો.

મહિના પછી નેહરુ યૉર્ક રોડ પરનું નિવાસસ્થાન છોડીને અંગ્રેજ સરસેનાપતિ રહેતા હતા
તે બંગલામાં રહેવા ગયા. વલ્લભભાઈ ટેકરીઓમાં આરામ લઈને તબિયત સુધારી રહ્યા હતા
તે વખતે માઉન્ટબૅટને આ ફેરફારની સલાહ આપી હતી, અને નેહરુએ તે કબૂલ રાખી હતી.
આ ફેરફારનું એક અણધાર્યું પણ કમનસીબ પરિણામ આવ્યું. નેહરુ અવારનવાર થોડી
મિનિટો માટે વલ્લભભાઈને ઘેર આવી જતા, અને પાછા ફરતી વખતે વલ્લભભાઈ નેહરુના
દરવાજા સુધી તેમને વળાવવા જતા. હવે આ વિનિમય અટકી પડ્યો કારણ કે નેહરુનો નવો
બંગલો વલ્લભભાઈના નિવાસસ્થાનથી એટલો દૂર હતો કે આવી અવરજવર થઈ શકે નહીં.

સરસેનાપતિ રૉય બુશર દેહરાદૂનમાં મેની ૩૧મી તારીખે વલ્લભભાઈને ત્યાં જમવા
આવ્યા. તેમણે પાછળથી લખ્યું છે કે "સરદારને જોઈને મને હંમેશાં ઇતિહાસગ્રંથોમાંના
રોમન બાદશાહોનાં ચિત્રો યાદ આવતાં. તેમના દેખાવમાં અને વર્તાવમાં કશુંક ખડકાળ
નક્કરપણું હતું." મણિબહેને ડાયરીમાં લખ્યું છે, "જમ્યા પછી બાપુ અને રૉય બુશરે
કલાક સુધી ઑફિસમાં બેસીને વાતો કરી." આ મુલાકાત અંગે બુશરે રાખેલી નોંધ
અતિશય રસપ્રદ છે:

સરદાર મને તેમની અંગત ઑફિસમાં લઈ ગયા, અને કહ્યું કે "હવે હું તમને થોડી વાતો
કરવાનો છું. હું કહું છું તે તમે બીજે કશે બોલશો તો હું સ્પષ્ટ રીતે કહીશ કે તમે જુઠ્ઠું
બોલો છો, અને સહુ કોઈ મારી વાત માનશે." પછી તેમણે કહ્યું કે "બધા લોકો મને