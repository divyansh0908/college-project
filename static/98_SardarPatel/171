૧૯૨૨-૨૯/સરદાર ૧૭૧

કમિશનની ભલામણો નિસ્તેજ હોવાની અપેક્ષા રાખવામાં આવતી હતી અને તેના બદલામાં
હિંદીઓએ જાતે રજૂ કરેલું વૈકલ્પિક બંધારણ આ સમિતિએ ઘડી કાઢવાનું હતું. નેહરુ હેવાલ
તરીકે જાણીતો બનેલો મોતીલાલજીનો મુસદ્દો ઑગસ્ટ મહિનામાં તૈયાર થઈ ગયો હતો.
ઘણાખરા પક્ષોએ તેનો સ્વીકાર કર્યો હતો. પણ કોમી ગોઠવણના મુદ્દે મુસ્લિમ લીગે તેનો
વિરોધ કર્યો. સ્વાયત્ત શાસન સ્વીકારવાને કારણે જવાહરલાલ, સુભાષ બોઝ અને તેમના
ટેકેદારોએ આ બંધારણના સ્વીકારનો વિરોધ કર્યો.

ગાંધીજીએ કરેલી વરણી વલ્લભભાઈએ બારડોલી વિજયના ગુણગાનની માફક સ્વીકારી
લીધી અને તેના પર વધારે ધ્યાન આપ્યા વગર તેમણે અન્ય કામકાજમાં ધ્યાન પરોવ્યું.
વલ્લભભાઈ અને મહાત્માજી કલકત્તા અધિવેશનમાં ગયા. પોતાના હેવાલ સામે થઈ રહેલા
વિરોધથી ચિંતાગ્રસ્ત બનેલા મોતીલાલે ગાંધીજીની સહાયની માગણી કરી. મહાત્માજી
સહાય આપવા તૈયાર થયા. પણ અખિલ ભારતીય કક્ષાએ અંગ્રેજ રાજને ફરી વખત
પડકારવાનો સમય પાકી ચૂક્યો છે તે બાબતમાં પણ ગાંધીજી સભાન હતા. કૉંગ્રેસ લડત
ઉપાડવા માગતી હોય તો પોતાની અને વલ્લભભાઈની જરૂર પડશે.

કલકત્તામાં મોતીલાલના રથને સફેદ ઘોડાઓ જોડવામાં આવ્યા હતા. "કૉંગ્રેસ
સેવાદળના સેનાપતિ" સુભાષ બોઝ ગણવેશમાં સજ્જ હતા. પણ દબદબો અને તોફાન
વચ્ચે લાંબું અંતર ન હતું. મોતીલાલ "સ્વાયત્ત શાસન" છોડવા તૈયાર ન હતા.
જવાહરલાલ અને સુભાષ બોઝ તેનો સ્પર્શ પણ કરવા તૈયાર ન હતા. ગાંધીજીએ વચલો
રસ્તો કાઢ્યો કે બ્રિટનની સરકારને બે વરસ આપવાં. આ બે વરસમાં નેહરુ હેવાલ અનુસાર
સ્વાયત્ત શાસન આપવામાં ન આવે તો કૉંગ્રેસે લડત ઉપાડવી અને "પૂર્ણ સ્વરાજ"નું ધ્યેય
અપનાવી લેવું. જવાહરલાલે કહ્યું કે "બે મિનિટ પણ રાહ જોવા અમે તૈયાર નથી." પણ
મહાત્માજીએ મહાસમિતિને કહ્યું કે બે વરસને બદલે એક વરસની મુદત રાખવા પોતે તૈયાર
છે. ત્યાર બાદ જવાહર અને સુભાષ બોઝે પોતાનો વિરોધ પડતો મૂક્યો. મહાસમિતિએ
ગાંધીજીનો ઠરાવ ૧૧૮ વિરુદ્ધ ૪૫ મતે પસાર કર્યો અને સુભાષ બોઝે અખબારી નિવેદનમાં
જણાવ્યું કે પોતે ખુલ્લી બેઠકમાં ઠરાવનો વિરોધ કરશે નહીં.

છતાં ત્રણ દિવસ પછી ખુલ્લા અધિવેશનમાં ઠરાવ રજૂ થયો ત્યારે અંગ્રેજી સામ્રાજ્ય
સાથેના તમામ સંબંધો તોડી નાખવા અંગેનો સુધારો સુભાષ બોઝે રજૂ કર્યો અને
જવાહરલાલે સુધારાને ટેકો આપ્યો.૨૦૮ જવાહરલાલે પાછળથી કબૂલ કર્યું કે "મેં ટેકો
અણગમતા મને આપ્યો હતો." સુભાષ અને જવાહર ફરી ગયા તે બાબતમાં મહાત્માજીએ
વાપરેલી કઠોર ભાષા વલ્લભભાઈના જેવી હતી. મહાત્માજીએ કહ્યું:

તમે મોઢેથી આઝાદીની ગમે તેટલી વાતો કરો પણ તમારા શબ્દો પાછળ સચ્ચાઈ ન હોય
તો તમારો બડબડાટ વ્યર્થ શબ્દજાળ છે. બોલ્યું પાળવાની તૈયારી ન હોય તો આઝાદીનું
શું થશે ?૨૦૯

છતાં કલકત્તામાં ખુલ્લા અધિવેશનમાં બોઝના ટેકેદારોની સંખ્યા મોટી હતી. બોઝનો
સુધારો ઊડી ગયો છતાં તેને ૯૭૩ મત મળ્યા. તેની વિરુદ્ધમાં ૧૩૫૦ મત પડ્યા. ભવિષ્ય-
કાળે જવાહરલાલ સંપૂર્ણપણે અને બોઝ અંશતઃ ગાંધીજી જોડે સમાધાન કરી શક્યા. પણ
કલકત્તામાં નેહરુ હેવાલનો વિરોધ કરનાર બે આગેવાનો કાયમ માટે અળગા પડી ગયા.