૧૯૩૪-૩૯/અધિષ્ઠાતા ૨૪૫

ગાંધીજીએ લખ્યું, "આ તબક્કે જવાહરલાલનાં સંપર્ક અને સલાહની ખોટ મને સાલે છે.
નજીકના ભવિષ્યમાં કૉંગ્રેસના વાજબી રાહબર થવા માટે જવાહરલાલ સર્જાયા છે."૧૨

ગાંધીજીએ "ભાવિનો રાહબર" જાહેર કર્યો, તે હાથ ઉઠાવી લેવાની વિચિત્રતા કહેવાય.
એ વાત સાચી છે કે ગાંધીજી પોતાનો ઘણોખરો સમય ગ્રામઉદ્યોગો અને પોતાના સાથીઓની
તંદુરસ્તી જાળવવા પાછળ ગાળતા હતા. રાજાજીએ લખ્યું છે તેમ "અડધો રતલ ઘઉં, પા
રતલ ચોખા અને તેટલાં જ શાકભાજી - આ અને આવા પ્રશ્નો પાછળ ભારતનો વિખ્યાત
રાજપુરુષ સમય ગાળે છે."૧૩ પણ જવાહરલાલ અંગે ગાંધીજીએ કરેલી જાહેરત એવું સૂચવે
છે કે ગાંધીજીનું રાજીનામું પક્ષપાતી હતું. અગાઉની માફક આ વખતે પણ જવાહરને ઊંચે
આસને બેસાડવાની દરખાસ્તની સાથોસાથ ગુજરાતમાં વલ્લભભાઈની આણ મંજૂર
રાખવામાં આવી. મહાત્માજીએ વલ્લભભાઈને લખ્યું, "ગુજરાત અંગેની તમારી લાગણી
સમજી શકું છું. તમને જે કરવું યોગ્ય દેખાય તે કરજો."૧૪

ગુજરાતમાં વલ્લભભાઈના કેટલાક મિત્રો કૉંગ્રેસ સમાજવાદી પક્ષમાં જોડાયા હતા.
તેમાંથી રોહિત મહેતાએ વલ્લભભાઈને જણાવ્યા મુજબ આ પગલું જવાહરલાલની સલાહ
અનુસાર લેવામાં આવ્યું હતું. વલ્લભભાઈએ જવાબ આપ્યો કે જવાહરલાલે જેલમાંથી
અથવા પેરોલ પર છૂટ્યા પછી પણ આવી વિભંજક સલાહ આપી હોવાનું પોતે ક્ષણભર પણ
માની લેવા તૈયાર નથી. વલ્લભભાઈએ કહ્યું કે જવાહરલાલ કરાંચી અધિવેશનથી કૉંગ્રેસના
મંત્રીપદે હતા. આવી સલાહ આપતાં અગાઉ તેમણે આ હોદ્દા પરથી રાજીનામું મોકલાવ્યું
હોત. સમાજવાદીઓ અંગેની પોતાની મુશ્કેલીઓ તેમણે વર્ણવી. પહેલું તો
"સમાજવાદ"ની વ્યાખ્યા અંગે પણ તેમનામાં એકમતી નથી. "બ્રાહ્મણમાં ૮૪ નાત હોય
છે તેમ સમાજવાદીઓમાં ૮૫ જાત હોવાનું દેખાય છે." બીજું "ભવિષ્યમાં હિંદુસ્તાનમાં
આઝાદ સરકાર સ્થપાય તેના સામાજિક અને રાજકીય તંત્ર અંગેની છણાવટ કરવામાં તેઓ
સમયની બરબાદી કરે છે." અત્યારે તો આઝાદી પ્રાપ્ત કરવી તે પહેલું કામ છે. ત્રીજું
"કેટલાક સમાજવાદીઓ માત્ર વાતો કરનાર લોકો છે. આવા માણસો જોડે મારે કદી
બનવાનું નથી."૧૫ છેલ્લી વાત એ કે કૉંગ્રેસમાં કોઈ સંગઠિત જૂથ હોય તે પોતે કદી કબૂલ
રાખશે નહીં. ગુજરાતના સાથીઓને તેમણે ખુલ્લી રીતે જણાવ્યું:

દૂરનાં આદર્શવાદી સ્વપ્નોમાં રાચવાનો સમય કે રસ ગુજરાતના કસાયેલા કાર્યકરો પાસે
નથી તેની મને ખાતરી છે.... તમે પંદર વરસથી શાંત અને મૂંગી સેવાનો મીઠો અનુભવ
લીધો છે. તેથી આવી ભણેશરી લોકોની ચર્ચાબાજીનું આકર્ષણ તમને થવાનું નથી.૧૬

મુંબઈમાં સન ૧૯૩૪ના ઑક્ટોબરમાં કૉંગ્રેસનું અધિવેશન મળ્યું, ત્યારે વલ્લભભાઈએ
અધ્યક્ષપદ છોડીને રાજેન્દ્રપ્રસાદને સોંપ્યું. થોડી કૉંગ્રેસ સમિતિઓએ રાજેન્દ્રપ્રસાદનું નામ
સૂચવ્યું હતું, અને ગાંધીજીએ તેમને આ માન સ્વીકારી લેવા માટે કહ્યું હતું, પણ
રાજેન્દ્રપ્રસાદ વલ્લભભાઈને પણ ગમતા હતા. સન ૧૯૧૮માં તેમની પહેલી મુલાકાત થઈ
ત્યારથી બંનેના વિચારો એકબીજાને મળતા આવતા હતા. સન ૧૯૧૮થી વલ્લભભાઈના
મિત્ર બનેલા જીવતરામ કૃપાલાણી મુંબઈ અધિવેશનમાં કૉંગ્રેસના મહામંત્રી બન્યા. આ
નિમણૂક કેવળ વલ્લભભાઈની પસંદગી હતી. કૃપાલાણી ગુજરાતથી ઉત્તર પ્રદેશમાં ગયા
હતા અને ત્યાં બીજી પ્રવૃત્તિઓ ઉપરાંત એક મોટા ખાદી આશ્રમનું સંચાલન કરતા હતા.