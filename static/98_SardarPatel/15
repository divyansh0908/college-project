૧૮૭૫-૧૯૧૮/પૂર્વરંગ : પરિશોધ ૧૫

બેત્રણ મહિના સુધી શરૂ થાય તેવું લાગતું નથી. હમણાં તો ઘરમાં છે તેનાથી ચલાવીએ
છીએ, પણ તે બાબતની ચિંતા કરવી નહીં.

તમને કેવી રીતે મદદરૂપ થઈ પડું તેનો દિવસરાત વિચાર કર્યા કરું છું. અત્યારે તો
લાચાર છું. પણ મારી સ્થિતિ સુધરે ત્યારે જરૂર તમને આધાર આપીશ. પ્લેગ વધારે
ફેલાશે તો કાશીભાઈને કરમસદ મોકલી આપીશ.

ત્યાંના કુશળ સમાચાર મોકલશો. પૂ. પિતાશ્રીને મારી યાદ આપજો. કંઈ કરવાનું
હોય તો મને જણાવજો.

વલ્લભભાઈના પ્રણામ.૩૭

પ્લેગ તો વધારે ફેલાયો. રામજીભાઈ નામના વલ્લભભાઈના મિત્ર એકલા જ રહેતા હતા
તે પ્લેગમાં સપડાયા. વલ્લભભાઈ તેને ઘેર જઈને સારવાર કરતા. પણ કંઈ વળ્યું નહીં. તેની
સ્મશાનયાત્રામાંથી પાછા ફર્યા ત્યારે પોતાને પ્લેગ થયાનું વલ્લભભાઈના ધ્યાનમાં આવ્યું.
તેમને ભયાનક વિચારો આવ્યા હશે. પણ તેમણે શાંતિ જાળવી અને તાબડતોબ પગલાં
લીધાં. ઝવેરબાની સલામતી માટે તેમને કરમસદ મોકલી દીધાં અને સાથે કદાચ કાશીભાઈ
પણ ગયા હશે. ઝવેરબા તેમને છોડી જવા રાજી ન હતાં પણ પરાણે જવું પડ્યું.૩૮ પછી
વલ્લભભાઈ નડિયાદ ચાલ્યા ગયા અને સદ્ભાગ્યે સાજા થઈ ગયા. એક કથા એવી છે કે
વલ્લભભાઈ એક અવાવરુ મંદિરમાં એકલા રહ્યા.૩૯

પ્લેગનો રોગચાળો શમ્યા પછી અને ઝવેરબા પાછાં આવ્યાં પછી વલ્લભભાઈની ચડતી
ઝડપભેર થઈ. નાણાં રળવા માટે તેમણે ફોજદારી કેસ હાથમાં લેવા માંડ્યાં કારણ કે તે
જમાનામાં ફોજદારી કેસોનો નિકાલ તાત્કાલિક કરવામાં આવતો હતો. વિઠ્ઠલભાઈની
પ્રૅક્ટિસનો તેમને લાભ મળ્યો તેમ વિઠ્ઠલભાઈનાં ટીખળનાં પરિણામ પણ તેમણે ભોગવવાં
પડ્યાં. બી.એ. સુધી ભણેલા "જ" નામના યુવાન "બેકદર દુનિયા પાસેથી પોતાની
હકસાઈ વસૂલ કરવા" આતુર હતા. મધ્ય ભારતના એક રજવાડાના દીવાન પોતાને મળેલા
અને ઊંચા હોદ્દા માટે પોતે તેમના નામની ભલામણ કરી છે, તેવું વિઠ્ઠલભાઈએ આ ભાઈને
કહેલું. "આ હોદ્દા પર તમારી નિમણૂક કરવામાં આવી છે" તેવો તાર પણ પેલા ભાઈને
મળે તેવી ગોઠવણ વિઠ્ઠલભાઈએ કરેલી. વિઠ્ઠલભાઈના ચરિત્રકાર નોંધે છે તેમ, "જ"
નામના પેલા યુવાને :

આ નાનકડા ગામમાં ચોમેર પોતાને ઊંચી નોકરી મળ્યાના ખબર ફેલાવી દીધા અને
રવાના થવા માટેની જરૂરી અને મોંઘીદાટ તૈયારીઓ પણ કરી. વિદાય સમારંભો પણ
ગોઠવાયા. પેલા ભાઈ ઘેરથી સ્ટેશને પહોંચ્યા ત્યારે તેમના હાથમાં બીજો તાર મુકાયો,
અને નિમણૂકમાં વિલંબ થયાનું જણાવવામાં આવ્યું.... ત્યાર પછી ઘણે લાંબે સમયે
પેલા ભાઈને ખબર પડી કે આ બધી શુદ્ધ બનાવટ હતી.

પેલા ભાઈ વકીલ થયા ત્યારે તેમની હાલત ખરાબ કરનાર વિઠ્ઠલભાઈ તો બોરસદ ચાલ્યા
ગયા હતા પણ તે વલ્લભભાઈને "હેરાન કરવાની એક પણ તક જતી કરતા" નહીં.
વિઠ્ઠલભાઈની પ્રતિષ્ઠા પેલા ભાઈ કરતાં ઘણી વધી જવાને કારણે વલ્લભભાઈએ ખાસ કશું