૧૯૪૭-૪૮/સરટોચ ૪૪૧

જૂનાગઢની સભા પછી સરદાર પ્રભાસ પાટણ પાસે આવેલા સોમનાથના મંદિરે ગયા.
પ્રધાનમંડળના તેમના સાથી ગાડગિલ પણ હતા. "એક જમાનામાં ભારતની કીર્તિ સમાન
આ મંદિરની બિસ્માર, ઉપેક્ષિત, એકાકી હાલત જોઈને આ બંને મહાનુભાવો હલી
ઊઠ્યા".૬૨ આ મંદિરનો જીર્ણોદ્ધાર થવો જોઈએ તેવું ગાડગિલને લાગ્યું, અને તેમણે આ
વિચાર વલ્લભભાઈને જણાવ્યો. વલ્લભભાઈ તાબડતોબ સંમત થયા અને તેમણે પોતાનો
ઇરાદો જાહેર કર્યો. તેમની સાથે નવા નગરના જામસાહેબ હતા, તેમણે તે વખતે જ લાખ
રૂપિયાનું દાન આપ્યું અને આરઝી હકૂમત ૫૧,૦૦૦ રૂપિયા આપશે તેવું શામળદાસ
ગાંધીએ કહ્યું. ગાડગિલ જાહેર બાંધકામ ખાતાના પ્રધાન હતા. તેમણે ખાતા તરફથી કામ
માથે લીધું અને પ્રધાનમંડળે સંમતિ આપી. પણ ગાંધીજી અને સરદાર વચ્ચે ચર્ચા થયા
પછી એવું ઠરાવવામાં આવ્યું કે લોકો પાસેથી નાણાં ઉઘરાવીને એક ટ્રસ્ટ આ મંદિરનો
જીર્ણોદ્ધાર કરે.

વલ્લભભાઈએ ગાંધીજીને ખાતરી આપી કે, "જૂનાગઢની તિજોરીમાંથી અથવા ભારત
સરકાર પાસેથી એક પાઈ પણ લેવામાં આવશે નહીં." આ બંને વચ્ચે સહમતી થઈ કે
"હિંદુસ્તાનની સરકાર કોઈ પંથની" નથી અને ભારત "ધર્મરાજ્ય" નથી. "ભારત
ધર્મનિરપેક્ષ રાજ્ય"૬૩ હોવાથી રાજ્ય કોઈ મંદિર બાંધી કે સમરાવી શકે નહીં. સોમનાથનું
મંદિર નવેસરથી બંધાયું ત્યાં સુધીમાં તેનું મંગળમુહૂર્ત કરવાનું કબૂલ કરનાર વલ્લભભાઈનું
અવસાન થયું હતું. તેમના બદલે પ્રમુખ રાજેન્દ્રપ્રસાદે ઉદ્ઘાટન કર્યું અને વડા પ્રધાન નેહરુએ
ઉઠાવેલા વાંધાઓ તરફ દુર્લક્ષ કર્યું.૬૪

કાશ્મીર અંગેની વલ્લભભાઈની ઉદાસીનતા સન ૧૯૪૭ના સપ્ટેમ્બરની ૧૩મી તારીખ
સુધી ચાલુ રહી. તે દિવસે સવારે બલદેવસિંઘ પર લખેલા પત્રમાં તેમણે જણાવ્યું કે
"(કાશ્મીર) બીજા સંસ્થાન સાથે જોડાવાનું ઠરાવે" તો પોતે તે સ્વીકારી લેશે૬૫ પણ
પાકિસ્તાને જૂનાગઢનું જોડાણ સ્વીકારી લીધાના સમાચાર તે દિવસે બપોરે સાંભળ્યા પછી
તેમનું વલણ બદલાયું. મુસલમાન રાજા અને હિંદુ બહુમતી પ્રજા ધરાવતું રાજ્ય જિન્નાહ
સ્વીકારી શકે તો હિંદુ રાજા અને મુસલમાન બહુમતી પ્રજાવાળા રાજ્યમાં સરદારે શા માટે
રસ લેવો નહીં ? આ ક્ષણથી પ્યાદા અને વજીર જેવા જૂનાગઢ અને કાશ્મીર બંનેમાં સરદાર
સરખો જ રસ લેવા લાગ્યા. એક ઉપાડી લેવું અને બીજાનું રક્ષણ કરવું. હૈદરાબાદ તો તેમના
માટે શેતરંજ પટનો રાજા હતો, તેથી તેને પણ સંભાળવું તેવો તેમનો નિર્ણય થયો. પ્યાદું
અને રાજા - જૂનાગઢ અને હૈદરાબાદ - હિંદુસ્તાનને જિન્નાહે મળવા દીધાં હોત, તો વજીર
કદાચ સરદારે પાકિસ્તાનને મળવા દીધો હોત. પણ જિન્નાહે આ સોદો નકારી કાઢ્યો.૬૬

તાબડતોબ અનેક પગલાં ભરવામાં આવ્યાં. વલ્લભભાઈએ પહેલ કરીને દિલ્હી-શ્રીનગર
માર્ગે વિમાનો મોકલાવ્યાં. અમૃતસર અને જમ્મુ વચ્ચે બિનતારી અને તારસંદેશા વ્યવહાર
ગોઠવાયો અને પઠાણકોટ-જમ્મુ વચ્ચે ટેલિફોન તથા તારસેવા શરૂ કરવામાં આવી.૬૭ પંજાબ
હાઈકોર્ટના ન્યાયાધીશને મહારાજા હરિસિંઘે પોતાના નવા વડા પ્રધાનપદે નીમ્યા હતા.
"આ નિમણૂક સ્વીકારી લેવી" તેવો સરદારે "તેમને આદેશ આપ્યો."૬૮ હાઈકોર્ટમાંથી
આઠ મહિનાની રજા તેમના માટે મંજૂર કરવામાં આવી, અને તેમને પૂરેપૂરી સૂચનાઓ
આપી દેવામાં આવી.