૧૯૩૯-૪૫/બંધનગ્રસ્ત ૨૯૭

સરસ કામ બજાવ્યું" તેવું જાણ્યા પછી સરદારે તેમને અભિનંદન પાઠવ્યા.૫૮ ઘણા
મહિનાઓ વીત્યા પછી પણ "પોતાના પર થયેલા આ જખમો અને ઊંડા ઘા હજુ રુઝાયા
નથી" તેવું વલ્લભભાઈ કહેતા.૫૯ મે મહિનામાં જેલમાંથી છૂટીને મણિબહેન વર્ધા ગયાં.
ત્યાં ગાંધીજીએ "મણિ ખૂબ નબળી પડી" ગયાનું જોયું.૬૦ મણિબહેન ફરી પકડાવા
ઇચ્છતાં હતાં, પણ મહાત્માજીએ તેમને રોક્યાં :

જેલની બહાર રહીને પણ તમે તમારા બાપનું કામ કરી રહ્યાં છો. હવે જેલમાં જઈને તમે
કેવળ આત્મસંતોષ મેળવશો. સમય આવશે ત્યારે હું તમને ઘડીભર પણ રોકીશ નહીં.૬૧

ઑગસ્ટમાં વલ્લભભાઈને તપાસનાર દાક્તરે ગુદાનું કૅન્સર હોવાની શંકા દર્શાવી. આ
સાંભળીને સરદારને શું થયું તે નોંધાયું નથી. પણ ગાંધીજીએ તેમના મિત્રોને પોતાના મનમાં
ભારે બોજો હોવાનું જણાવ્યું.૬૨ થોડા દિવસ પછી આ શંકા બિનપાયાદાર હોવાનું જણાયું,
ત્યારે મહાત્માજી અને અન્ય લોકોને રાહત થઈ. પણ વલ્લભભાઈનાં આંતરડાં ઘણાં ખરાબ
હતાં. તેથી ઑગસ્ટની ૨૦મી તારીખે તેમની ધરપકડ થયા પછી નવ મહિને તેમને છોડી
મૂકવામાં આવ્યા.

વલ્લભભાઈ દૂબળા અને સુકાયેલા જણાતા હતા૬૩ અને તેમનો અવાજ પણ નબળો પડી
ગયો હતો. જેલમાં તેમનું વજન ૨૦ રતલ ઘટ્યું હતું. મણિબહેને નોંધ્યું છે તેમ વલ્લભભાઈ
રાત્રે બહુ ઓછું ઊંઘી શકતા, દિવસે અજંપો અનુભવતા અને ક્યારેક તો ચાલવામાં અથવા
શ્વાસ લેવામાં પણ તકલીફ થતી હતી. ધીમે ધીમે ઊંઘ તો પાછી આવવા લાગી. છ કલાક 
સતત સૂઈ શકે તો તેમને ઘણી આસાયેશ મળતી. છૂટ્યા તે સવારે તેમણે ટેલિફોન પર
ગાંધીજી જોડે વાત કરી હતી. પણ દોઢ મહિનો મુંબઈ રહેવું પડ્યું. તબિયત સુધારવા માટે
ઍલૉપથી અને હોમિયોપથીની દવાઓ લેવામાં આવી. ઑક્ટોબરની શરૂઆતમાં નાશિક,
દેવલાલી ગયા. ત્યાં બિરલા અને વાલચંદ શેઠે તેમના માટે બધી ગોઠવણ કરી હતી. ત્યાં
તેમણે આયુર્વેદની અજમાયશ કરી, પણ તેમને આરામ મળ્યો નહીં. કાગળો, ટેલિફોનો
અને મુલાકાતીઓની આવજાવ થયા જ કરતી. છતાં સાથે ફરવા જનાર લોકોને ક્યારેક ૩૫
વરસ જૂની વાતો સાંભળવા મળતી.

પણ સુધારો તો ખાસ જોવા મળ્યો નહીં. તેમની તબિયતના ખબર સાંભળીને શુભેચ્છકો
ચિંતાના કાગળો લખતા. વલ્લભભાઈ જુસ્સાભેર જવાબ લખતા. સાબરમતી આશ્રમના
ગુલામ રસૂલ કુરેશી તેમના જૂના મિત્ર હતા. તેમને વલ્લભભાઈએ જણાવ્યું :

મારી તબિયતની ફિકર કરવી નહીં. હું બરાબર સંભાળ રાખું છું. હજી મારે આ દુનિયામાં
ઘણાં કામ કરવાનાં બાકી છે અને હાથમાં લીધેલું બધું પૂરું કરી શકાશે તેવી મને શ્રદ્ધા
છે.... ઈશ્વર-ખુદા આપણને મદદ કરે છે.૬૪

પેટ પર માટીના પાટા બાંધવા, કટીસ્નાન લેવું અને ખોરાકમાં પરહેજી પાળવી તેવી
સારવાર વલ્લભભાઈને આપવાનો ગાંધીજીએ આગ્રહ સેવ્યો. વલ્લભભાઈએ સેવાગ્રામમાં
૪૦ દિવસ આ પ્રયોગો કર્યા. સવારસાંજ ગાંધીજી જોડે ફરવા જતા. પોતાને સારું થયું છે તેવું