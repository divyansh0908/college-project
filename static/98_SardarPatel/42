૪૨ પટેલ

નોકરીમાંથી હિંસાખોરીના પ્રચાર માટે સન ૧૯૧૧માં રુખસદ મળી હતી અને ત્યારથી
કઠલાલમાં સમાજસેવાનું કામ કરતા હતા. પંડ્યા અને પરીખ બંનેએ ગોધરા પરિષદમાં
હાજરી આપી હતી. નવેમ્બરના પહેલા અઠવાડિયે આ બંને યુવાનો કઠલાલ પાછા આવ્યા
ત્યારે તેમણે જોયું કે ખેડૂતો મહેસૂલ મોકૂફ રખાવવા માટે ઝંખે છે. ખેડૂતોના મહત્ત્વ અંગે
ગાંધીજીએ સેવેલો આગ્રહ તેમના મનમાં તાજો હતો. તેથી પંડ્યા અને પરીખે સાથે મળીને
મહેસૂલ મોકૂફી માટેની અરજી તાબડતોબ તૈયાર કરી નાખી. અરજી વાંચીને કેટલાક
પાટીદારોએ કહ્યું કે માત્ર કઠલાલ નહીં પણ આખા ખેડા જિલ્લા માટે આવી અરજી કરવી
જોઈએ. નવેમ્બરની અધવચ્ચે પંડ્યા-પરીખે નડિયાદમાં અરજી માટેનાં ફૉર્મ છપાવ્યાં અને
સહી કરેલાં પત્રકો ધોધમાર આવવા લાગ્યાં. નવેમ્બરની ૨૦ તારીખે બાવીસ હજાર
અરજીઓ મુંબઈ સરકારને મોકલવામાં આવી. સરકારનો જવાબ આવ્યો કે આ બાબતમાં
કલેકટર ઘટતું કરશે.

પંડ્યા અને પરીખ કલેક્ટરને મળ્યા. ચંપારણથી પાછા આવેલા ગાંધીજી જોડે તેમનો
સંપર્ક હતો. મુંબઈ ધારાસભામાં ખેડાના બે સભાસદો વિઠ્ઠલભાઈ અને ગોકળદાસ પારેખ
પર રાહત મેળવી આપવા તેમણે દબાણ કરવા માંડ્યું. વિઠ્ઠલભાઈ તથા ગોકળદાસે ૪૦૯
ખેડૂતો પાસેથી "સાદી સ્પષ્ટ ભાષામાં" તેમની હાડમારી અંગેની વિગતો મેળવી.૧૩૮
મરાઠી ભાષી વી. કે. નામજોષી કલેકટર હતા તેમને બંને ધારાસભ્યો ડિસેમ્બરની ૧૫ તારીખે
મળ્યા, અને આખા જિલ્લાનું મહેસૂલ એક વરસ માટે મોકૂફ રાખવાનો આગ્રહ કર્યો.
ડિસેમ્બરની ૨૨ તારીખે નામજોષીએ ફેંસલો કર્યો કે ચાર તાલુકાનાં કુલ મળીને ૧૦૪ ગામમાં
અડધું મહેસૂલ મોકૂફ રાખવામાં આવશે. તેમણે ચાર તાલુકાના મામલતદારો પર હુકમ
મોકલી આપ્યો. જે રાહત માગવામાં આવી હતી તેમાંથી માત્ર ૭.૪ ટકા રાહત આપવામાં
આવી હતી. પણ મામલતદારોએ શું કર્યું ? કપડવંજના મામલતદારે પોતાના હાથ નીચેનાં
૩૪ ગામોમાં કલેક્ટરે અડધી મહેસૂલ-વસૂલી મોકૂફ રાખી છે તે વાત દબાવી રાખી. ઊલટું
સન ૧૯૧૮ના જાન્યુઆરીની પહેલી તારીખે તેમણે તલાટીઓ પર પરિપત્ર મોકલાવ્યો કેઃ

(૧) મહેસૂલ સાત દિવસમાં ભરપાઈ ન થાય તો ગામના મુખી અંગે તલાટીએ હેવાલ
મોકલવો. આવા મુખીઓને બરતરફ કરવામાં આવશે. (૨) મહેસૂલ ભરવાનો ઇન્કાર
કરનાર ખેડૂતોએ ચોથાઈનો દંડ ભરવો પડશે. (૩)  મહેસૂલ તાબડતોબ ભરે નહીં તેવી
ખેડૂતોની જંગમ મિલકત જપ્ત કરવામાં આવશે. (૪) મહેસૂલ-વસૂલી માટે તલાટીએ
કડક પગલાં ભરવાં. જે તલાટી મહેસૂલ-વસૂલી ન કરી શકે તે શિક્ષા પાત્ર ગણાશે.૧૩૯

આ પરિપત્ર મોકલનાર મામલતદાર વલીબક્ષ આદમ પટેલ પોતે કલેકટર કરતાં પણ
રાજનો વફાદાર નોકર છે, તેવી છાપ પાડવા માગતો હતો. પોતે આદમ પટેલ કરતાં પણ
વધારે ચુસ્ત વફાદાર છે તેવું કેટલાક તલાટીઓ દર્શાવવા ઇચ્છતા હતા. ભારત સેવક સમાજના
અમૃતલાલ ઠક્કરે તેમના વર્તાવ અંગે નજરે જોયેલો હેવાલ આપ્યો છે. ઠક્કર પાછળથી દલિતો
અને આદિવાસીઓની સેવામાં જોડાઈ ગયા. પંડ્યા અને પરીખે ઠક્કરને કપડવંજ આવવાનું
આમંત્રણ આપ્યું હતું. ટાઈમ્સ ઑફ ઇન્ડિયા પર લખાયેલા પત્રમાં ઠક્કર લખે છેઃ