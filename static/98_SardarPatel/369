૧૯૪૫-૪૭/વિજય ૩૬૯

"ફરજિયાત જૂથરચનાનો સ્વીકાર કરીને જ તેઓ આગળ ચાલે છે." પણ જૂનમાં ગમે તેમ
કરીને કૉંગ્રેસ-લીગની સંયુક્ત સરકાર સ્થાપવી અને પછી ચાલતા થવું, તે કૅબિનેટ મિશનની
મુખ્ય ઇચ્છા હતી, અને તે સમજી શકાય તેમ હતી. આ ઉત્કંઠાને આધારે ક્રિપ્સ અને પેથિક
લૉરેન્સે કૉંગ્રેસને એક વાત કરી અને લીગને જુદી વાત કરી. (તેથી ભવિષ્યનો ઝઘડો પાકો
થઈ ગયો.) કૉંગ્રેસને અંગ્રેજ સરકારે આપેલી ખાતરીમાં કચાશ છે તેવું ગાંધીજીની માફક
વલ્લભભાઈ પણ સમજતા હતા, તેવું ચોક્કસ માની શકાય. આ ખાતરી મજબૂત નથી તેવું
જાણતા હોવા છતાં આ તબક્કે તેની ખણખોદ કરવાની તેમની ઇચ્છા ન હતી.

સિંધના કૉંગ્રેસી આગેવાન વઝિરાણી પર વલ્લભભાઈનો પત્ર, ૧૨-૬-૪૬ : અત્યારના
તબક્કે આ બધી બાબતો (ફરજિયાત જૂથરચના અને પરિચ્છેદ ૧૯) અંગે ચર્ચા કરવામાં
શાણપણ નથી. બીજી રીતે આ દરખાસ્તો સંતોષકારક હોય અને વચગાળાની ગોઠવણ
આપણને સંતોષ આપે તેવી હોય તો આ દરખાસ્તો સ્વીકારી લેવામાં શાણપણ છે.૧૩૫

કૉંગ્રેસને સત્તા અપાવવી અને તેમાંથી વધારે પડતો હિસ્સો લીગ પડાવી ન જાય તેની
તકેદારી રાખવી તે વલ્લભભાઈના મુખ્ય ઉદ્દેશો હતા. આ ધ્યેય-સિદ્ધિ તરફ જવા માટે
સરકારી વચન ઉપયોગી દેખાય તો આ વચન માની લઈને ચાલવા માંડવું જોઈએ. સરકારે
લીગને બિલકુલ ઊલટું જ વચન આપ્યું હતું, તેવી તેમને જાણ હતી. લીગ અને કૉંગ્રેસ
વચ્ચેનો ગાળો એટલો મોટો હતો કે મિશન બેવડી જીભે વાત કરે નહીં, તો સફળ થઈ શકે
નહીં. થોડાં અઠવાડિયાં પછી અને સાચા કારણસર જિન્નાહે "વલ્લભભાઈ પટેલ અને
કૅબિનેટ મિશન વચ્ચે ખાનગી સોદો" થયાનો આક્ષેપ મૂક્યો, ત્યારે વલ્લભભાઈએ
તાબડતોબ જવાબ વાળ્યો કે "ખાનગી સોદો તો જિન્નાહે કૅબિનેટ મિશન જોડે કર્યો
હતો."૧૩૬ આ કહેવાયું ત્યારે જિન્નાહને વ્યાટે આપેલી સલાહ અંગે અથવા વિભાગીય
મતદાન અંગે લીગને આપવામાં આવેલી ખાતરી સંબંધે વલ્લભભાઈ કશું જાણતા નહીં હોય,
પણ લીગનો સહકાર મેળવી લેવા માટેની મિશનની આતુરતાની તેમને ખબર હતી અને
કેટલીક હકીકતોની માહિતી તેમને મળી હોવાનો સંભવ પણ છે.

જૂન ૨૫મી તારીખે કૉંગ્રેસે કરેલો ઠરાવ "કેવળ તમારા દૃઢ અને વિચારશીલ આગ્રહનું જ
પરિણામ છે" તેવી કબૂલાત રાજાજીએ વલ્લભભાઈ પર લખેલા પત્રમાં આપી છે.૧૩૭
સરદારે પોતાની સ્વાયત્તતા સિદ્ધ કરી હતી અને ગાંધીજીના અંતરનાદથી વિરુદ્ધ વર્ત્યા હતા.
તેમણે આપેલી મજબૂત દોરવણીને કારણે જ કારોબારીએ ગાંધીજીની સલાહની અવગણના
કરી. વલ્લભભાઈએ ક્રિપ્સ જોડે ભળી જઈને "સરકારને છક્કડ ખવડાવી હતી"૧૩૮ તેવી
લાગણી અનુભવતા વૅવેલે સરદારની તાકાતની કબૂલાત કરી છે, અને સમ્રાટ પાંચમા જ્યૉર્જને
લખેલા પત્રમાં તેનું વર્ણન પણ કર્યું છે.

વૅવેલનો સમ્રાટ પર પત્ર, ૮-૭-૪૬ : સરદાર વલ્લભભાઈ પટેલ કૉંગ્રેસ કારોબારીમાં
"મજબૂત" માણસ તરીકે જાણીતા છે, અને આ બધામાં સૌથી વધારે આવેગશાળી
વ્યક્તિત્વ ધરાવે છે...આ એક જ માણસ એવો છે કે જે જરૂર પડે તો ગાંધીજી સામે પણ
ઊભો રહી શકે.૧૩૯

પ.૨૪