૬ પટેલ

મકાન નડિયાદના ડુંગરભાઈના મકાન જેવું જ હતું. ભોંયતળિયે રવેશીમાં હીંચકો હતો. તેના
પર ઝવેરભાઈ અને મહેમાનો બેસીને હોકો પીતા. પરસાળ અને અંદરના ઓરડામાં
દરદાગીના રાખવામાં આવતા. ઝવેરભાઈ-લાડબા આ ઓરડામાં સૂતાં, રસોડામાં સ્ત્રીઓ
રસોઈ કરતી, ઘરના બધા માણસો જમવા બેસતા. બાજુના કૂવામાંથી ભરી આણેલું પાણી
તેમ જ બળતણનાં લાકડાં પણ રસોડામાં રાખવામાં આવતાં અને સ્ત્રી-પુરુષો રસોડામાં
સ્નાન કરતાં. ઉપરને મજલે ખેતીની પેદાશનો કોઠાર હતો અને આ મજલો સૂવા માટે પણ
વપરાતો. છાપરે નળિયાં હતાં. દીવાલો ઈંટ-ચૂનાની હતી. ફરશ પથ્થર અથવા માટીની હતી
અને તેના પર છાણની ગાર કરવામાં આવતી. શેરીમાં આવેલી મકાનની ભીંત પર રંગથી
મોર, વાઘ, મહાભારતનો એક પ્રસંગ અને અંગ્રેજો સામે લડી રહેલા હિંદીઓનાં ચિત્રો
કાઢેલાં હતાં. થોડાં પગથિયાં ચડીને રવેશીમાંથી જમણી બાજુ વળીએ તો ઘરમાં પ્રવેશ કરી
શકાતો હતો. પગથિયાંની જમણી બાજુના બે નાના ઓરડાઓ ભાડે આપ્યા હતા.
ઝવેરભાઈ ગુજરી ગયા પછી અને વલ્લભભાઈની હયાતીમાં કરીમમિયાં નામનો મુસલમાન
વેપારી બેમાંની એક ઓરડીમાં રહેતો અને બીજીમાં કરિયાણાની નાનકડી હાટડી ચલાવતો.
વલ્લભભાઈની યાદગીરીથી ગૌરવ અને ખુમારી અનુભવતા કરમસદના પાટીદારો તથા અન્ય
લોકોએ ઝવેરભાઈનું ઘર જાળવી રાખ્યું છે પણ તેમાં ફેરફારો થયા છે. વધારાનું બાંધકામ થયું
હોવાથી વલ્લભભાઈ બાળપણમાં જે ઘરમાં રહ્યા, તેના કરતાં આ મકાન જુદું છે.

કથા એવી છે કે સન ૧૮૫૭માં ઘર છોડીને ઝવેરભાઈ અંગ્રેજો સામે લડનાર ઝાંસીની રાણી
લક્ષ્મીબાઈના લશ્કરમાં જોડાવા ગયા. પણ રસ્તામાં ઇન્દોરના રાજવી મલ્હાર રાવ હોલ્કરને
હાથે કેદ પકડાયા. હૉલ્કરને શેતરંજની રમતમાં ચાલ બતાવનાર ઝવેરભાઈ હાથેપગે
બંધાયેલાં બંધનમાંથી છૂટ્યા અને તેમને છોડી મૂકવામાં આવ્યા. પાછા ફર્યા પછી ઝવેરભાઈ
પરણ્યા અને બચરવાળ બન્યા. પોતાની સાહસકથા અને ગુલામીને નોતરું આપનાર
રાજાઓનાં અભિમાન, ભોગવિલાસ અને ઝઘડાખોરીની કથાઓ તેમણે ખેતર ખેડતાં ખેડતાં
બાળક વલ્લભભાઈને સંભળાવી. સરદાર પટેલ અંગેના ઘણા ગ્રંથોમાં આ રોમાંચક કથા
કહેવામાં આવી છે પણ તે બાબતનો કશો પુરાવો આપવામાં આવતો નથી. સરદારના અંગત
મિત્ર અને તેમનું જીવનચરિત્ર લખનાર નરહરિ પરીખે એક ટૂંકા પૅરેગ્રાફમાં આવો ઉલ્લેખ
કર્યો છે, પણ "એવું કહેવાય છે કે" તેવું પદ વાપર્યું છે.૭ આ પ્રસંગ સાચો લાગતો નથી,
કારણ કે બીજા અનેક લોકો વિશે લગભગ આવી જ કથા કહેવાય છે. આ વાતમાં તથ્ય હોત
તો સન ૧૯૪૭-૫૦માં ઇન્દોરના હોલ્કર જોડે કામ પાડવાનું થયું ત્યારે વલ્લભભાઈ તેનો
ઉલ્લેખ કર્યા સિવાય રહે નહીં.

વલ્લભભાઈ પિતા પાસેથી રાષ્ટ્રપ્રેમ અગર શેતરંજ શીખ્યા હોય કે ન શીખ્યા હોય પણ,
કોઈ પણ મૂંઝવણનો ઉકેલ શોધતી વખતે અથવા અમસ્તા પણ આંટા મારવાની ટેવ તો
તેમને બાપ પાસેથી વારસામાં મળી હતી. ઝવેરભાઈ પોતાના નાનકડા મકાનમાં આ રીતે
આંટા મારતા. ઈશ્વરભક્તિ અને વૈરાગ્યનો ઉપદેશ આપનાર સહજાનંદી સંપ્રદાયમાં તેમનું
મન લાગ્યા પછી કરમસદના સ્વામીનારાયણ મંદિરમાં પણ તેઓ આ રીતે આંટા મારતા.
વરસો પછી તેમના દીકરા વલ્લભભાઈ પણ ગોધરા, બોરસદ, અમદાવાદ, બારડોલી અને
દિલ્હીના પોતાના નિવાસસ્થાનમાં અથવા મુંબઈના નાનકડા રહેઠાણમાં પણ આ રીતે આંટા
મારતા. સોમાભાઈ, નરસિંહભાઈ અને વિઠ્ઠલભાઈ વલ્લભભાઈથી મોટા હતા. વલ્લભભાઈ