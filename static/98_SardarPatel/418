૪૧૮ પટેલ

સન ૧૯૪૭ના જૂનના આખરથી વલ્લભભાઈનું અવસાન થયું ત્યાં સુધી મેનન
વલ્લભભાઈને દિવસમાં "ઓછામાં ઓછા બે વખત મળતા." સવારમાં સરદારના ખ્યાલ
અને નિર્ણયો સાંભળી લેતા અને સાંજે નિર્ણયોના અમલ અંગે હેવાલ આપતા. મેનને
ઉમેર્યું છે :

આટલું પૂરતું ન હોય તેમ સરદાર દરરોજ રાત્રે ૯.૩૦ અને ૧૦ વચ્ચે ટેલિફોન કરતા.
તમામ રજવાડાંઓની બાબતમાં મારે તેમને સબસલામતની ખાતરી આપવી પડતી અને
ત્યાર પછી સરદાર સૂવા જતા.૩૮૭

બીજા સરકારી નોકરિયાત હીરુભાઈ પટેલ પણ વલ્લભભાઈને આટલી જ નિયમિત રીતે
મળતા અને તેમનું કામ કેટલીક દૃષ્ટિએ ઘણું વધારે અઘરું હતું. વિભાજનની ગોઠવણ કરવાની
જવાબદારી ધરાવતી બે વ્યક્તિની સમિતિમાં હીરુભાઈ ભારતના પ્રતિનિધિ હતા. બીજા
સભાસદ ચૌધરી મહમ્મદ અલી પાકિસ્તાનના પ્રતિનિધિ હતા અને હીરુભાઈની માફક
સરકારી અધિકારી હતા. આ બંનેએ સાથે મળીને નિષ્ણાતોની લગભગ ૧૦ સમિતિઓની
રાહબરી સંભાળવાની હતી, કારણ કે ભાગલામાં કેવળ ભૌગોલિક વિભાજન ઉપરાંત ઘણું
કરવાનું હતું. અધિકારીઓ, સૈનિકો, રેલવે, ખજાનામાં પડેલી રોકડ, બૅંકના ખાતામાં
પડેલી રકમ, સરકારી ફાઈલો અને દસ્તાવેજો, સંસ્થાઓ, જૂનાં દેવાં અને બીજી ઘણી ચીજો
અને બાબતોની સમાન વહેંચણી કરવાની હતી. નિષ્ણાતો દિવસરાત કામ કર્યે જતા.
મતભેદો ઊભા થાય તેનું નિરાકરણ હીરુભાઈ અને મહમ્મદ અલી કરી આપતા. તેમનાથી
ઉકેલ ન આવે તેવા સવાલો વિભાજન સમિતિ પાસે રજૂ થતા. આ સમિતિમાં ભારતના
પ્રતિનિધિ તરીકે સરદાર અને રાજેન્દ્રપ્રસાદ સભાસદો હતા અને રાજાજી અવેજી સભ્ય હતા.
પાકિસ્તાનનું પ્રતિનિધિત્વ જિન્નાહ અને લિયાકત કરતા અને નિશ્તાર અવેજી સભાસદ
હતા.

બીજી રીતે કહીએ તો વલ્લભભાઈ ભારતના વિભાજન મંત્રી હતા અને હીરુભાઈ સચિવ
હતા. જૂનની આખરમાં આ સમિતિની રચના થઈ, ત્યારે ભાગલા પડવાને માત્ર ૫૦ દિવસ
બાકી હતા. ઑગસ્ટની ૧૫મી સુધીમાં આ વિભાજન સમિતિની ૧૬ બેઠકો મળી, અને તેનું
કામ ડિસેમ્બર સુધી ચાલતું રહ્યું. સરદાર "દરેક બેઠકમાં હાજરી આપતા"૩૮૮ અને જરા
પણ ગાફેલ રહેતા નહીં. આ વિભાજન સમિતિના નિર્ણયો અને હેવાલોની તેર ફાઈલો છે.
વધારે નોંધપાત્ર બાબત એ છે કે સમિતિના તમામ નિર્ણયો સર્વસંમત હોવાથી લવાદી મંડળને
એક પણ બાબતમાં વચ્ચે આવવું પડ્યું નથી. સમવાયી અદાલતના નિવૃત્ત થઈ રહેલા
ન્યાયાધીશ સર પૅટ્રિક સ્પેન્સ આ લવાદી મંડળના અધ્યક્ષ હતા. તેમણે જે ભગીરથ કામ
ઉપાડવું પડ્યું, અને જે ભાવનાપૂર્વક તેમણે કામ બજાવ્યું તે માટે નિષ્ણાતોની સમિતિઓ
અને તેમને માર્ગદર્શન આપનાર આ બંને અધિકારીઓ આપણા આદરના અધિકારી બને છે.
પણ વલ્લભભાઈએ ભજવેલા પાઠ અંગે હીરુભાઈએ કરેલું આકલન આપણે માટે વધારે
મહત્ત્વનું છે. વિભાજન સમિતિની બેઠકોમાં સરદારે દર્શાવેલી "દીર્ઘદૃષ્ટિ, ઉદારતા અને
માનસિક વિશાળતા"નો ઉલ્લેખ કરીને હીરુભાઈ કહે છે કે સરદાર "મસલત માટે સદૈવ
તત્પર રહેતા". હીરુભાઈએ ઉમેર્યું કે: