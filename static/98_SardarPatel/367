૧૯૪૫-૪૭/વિજય ૩૬૭

પોતે આ પહેલ કરી હતી. "મેં ક્રિપ્સ અને પેથિક લૉરેન્સને જણાવ્યું કે આ ભંગારમાંથી
કાટમાળ બચાવી લેવા માટે મારી એકમાત્ર સલાહ એવી છે કે તેમણે વિના વિલંબે સરદાર
પટેલ જોડે ખાનગી વાટાઘાટ કરવી જોઈએ. કૉંગ્રેસ આગેવાનોમાં આ એક જ માણસ એવો છે
કે જે વ્યવહારુ રાજપુરુષ છે."૧૨૪ આ વાતચીત ગમે તેણે શરૂ કરાવી હોય પણ તેને પરિણામે
કૉંગ્રેસે મે ૧૬ની યોજના સ્વીકારી લીધી. મણિબહેન, વૅવેલ અને પ્યારેલાલની ડાયરીઓ,
ઘોષે આપેલો હેવાલ અને સત્તાબદલીના ગ્રંથોને આધારે જૂન ૨૨ની રાત અને જૂન ૨૫મી
તારીખની બપોર વચ્ચે બનેલા બનાવોનો સિલસિલો ગોઠવી શકાય છે. ૨૫મીની બપોરે મે
૧૬ની યોજના કૉંગ્રેસે સ્વીકારી લીધાનો સંદેશો અંગ્રેજ સરકારને પહોંચાડી દેવામાં આવ્યો.

જૂન-૨૨. મોડી સાંજે ઘોષ, વલ્લભભાઈ રહેતા હતા ત્યાં, બિરલા હાઉસમાં આવ્યા.
જૂન-૨૩. પરોઢે ચાલીને આવ્યા પછી બિરલાની મોટરમાં વલ્લભભાઈ અને ગાંધીજી
ક્વૅકરોએ યોજેલી મૂક પ્રાર્થનામાં જોડાવા માટે ગયા. પેથિક લૉરેન્સ અને ઘોષ ત્યાં હાજર
હતા. વલ્લભભાઈ ગાંધીજીને લઈને ભંગી કૉલોનીમાં ગયા. ત્યાં દસેક મિનિટ રોકાયા અને
પછી ઘર તરફ ઊપડ્યા. ગોલે ટપાલ કચેરી પાસે પેથિક લૉરેન્સની કારમાં બેઠેલા ઘોષે હાથ
ઊંચો કરીને તેમની મોટર થોભાવી. ઘોષ બિરલાની ગાડીમાં બેઠા અને વલ્લભભાઈ પેથિક
લૉરેન્સની જોડે તેમની મોટરમાં ગયા. બંને ગાડીઓ પેથિક લૉરેન્સ, ક્રિપ્સ અને ઍલેક્ઝાંડર
રહેતા હતા તે ૨, વેલિંગ્ડન ક્રેસેન્ટમાં ગઈ.

વલ્લભભાઈ અને ત્રણે અંગ્રેજો વચ્ચે સવારે આઠથી અડધા કલાક સુધી વાતો ચાલી.
કૉંગ્રેસ પ્રતિનિધિમંડળના એક સભાસદ તરીકે વલ્લભભાઈ તેમને મળ્યા હતા, પણ
વ્યકિતગત રીતે તેમની જોડેની આ પહેલી મુલાકાત હતી. વલ્લભભાઈએ તેમને જણાવ્યું કે
"વાઇસરૉય તરફથી મળેલા બે પત્રોના લીધે વાત પૂરી થઈ ગઈ છે" અને કૉંગ્રેસ જૂન-
૧૬ની દરખાસ્ત નકારી રહી છે.૧૨૫ પણ "આને પરિણામે કલમ આઠ મુજબ એકલા
જિન્નાહને સરકાર રચવા માટે આમંત્રણ મળશે, તે વાત તમારા ધ્યાનમાં છે કે ?" તેવું
પેથિક લૉરેન્સે વલ્લભભાઈને પૂછ્યું. વલ્લભભાઈએ પૂછ્યું કે "મેની ૧૬ તારીખની યોજના
અમે સ્વીકારી લઈએ તો કૉંગ્રેસને પણ બોલાવવી પડે કે નહીં ?" ક્રિપ્સ અને પેથિક લૉરેન્સે
કહ્યું કે "જરૂર બોલાવવી પડશે." આ મહત્ત્વની ખાતરી મેળવી લીધા પછી કશો અધિકાર
ન હોવા છતાં વલ્લભભાઈએ ખાતરીપૂર્વક જણાવ્યું કે "કૉંગ્રેસ મે-૧૬ની યોજના સ્વીકારી
લેશે." ૧૨૬

તે દિવસે સવારે ૯.૩૦ : વાઇસરૉય ભવનમાં પેથિક લૉરેન્સ પાસેથી "કૉંગ્રેસ ૧૬ જૂનની
દરખાસ્ત નકારી કાઢે છે, પણ ૧૬ મેની યોજના સ્વીકારી લેશે" તેવું સાંભળીને વૅવેલ ચમકી
ઊઠ્યા. આઝાદના નિવાસસ્થાને વલ્લભભાઈએ જવાહરલાલ, આઝાદ અને રાજેન્દ્રપ્રસાદને
જણાવ્યું કે "૧૬મી મેની યોજના સ્વીકારી લઈએ તો સત્તા હાથવેંતમાં છે." મોડી બપોરે
કટોકટી ઊભી થઈ. આસામ અને મુંબઈથી તાર આવ્યા. બંધારણ સભાના ઉમેદવારો
પાસેથી ખંડ ૧૯ સ્વીકારી લેવાની બાંયધરી માગવામાં આવે છે. અત્યાર સુધી આ યોજનાને
વળગી રહેલા ગાંધીજીએ કહ્યું કે "હવે આ યોજના ગંધાઈ ઊઠી છે."૧૨૭

તે દિવસે રાત્રે ૯.૦૦ વાગ્યે : ઘોષ બિરલા હાઉસમાં વલ્લભભાઈને મળવા આવ્યા. પછી
ક્રિપ્સ પાસે પાછા ગયા. ફરી પાછા રાત્રે સાડા દસ વાગ્યે વલ્લભભાઈ પાસે આવ્યા અને
ક્રિપ્સનો અફલાતૂન ઉકેલ લેતા આવ્યા. "ખંડ ૧૯"ને બદલે "મે ૧૬ની જાહેરાત" તેમ