૧૪૨ પટેલ

બોર્ડનો વિશ્વાસ હું ધરાવતો નથી, તેવી મારી ખાતરી થઈ જવાથી પ્રમુખ તરીકે રાજીનામું
આપી દેવાનું મને જરૂરી લાગે છે."૯૮ થોડા કલાક પછી વલ્લભભાઈ બારડોલી જતી ટ્રેનમાં
બેસી ગયા. વલ્લભભાઈ પર અંબાલાલે તાકીદનો સંદેશો મોકલ્યો અને ભગતની નિમણૂકને
પોતાની વિરુદ્ધ અવિશ્વાસનો ઠરાવ ન ગણવાનો તેમને આગ્રહ કર્યો. પોતાના નિર્ણય અંગે
ફેરવિચારણા કરવાની વલ્લભભાઈને વિનંતી કરતો ઠરાવ બોર્ડમાં ૪૪ વિરુદ્ધ ૨ મતે પસાર
થયો, પણ આ પ્રકરણનો અંત આવ્યો હતો. માવળંકરે પાછળથી લખ્યું છે કે આ પ્રસંગને
કારણે વલ્લભભાઈએ કૂવો છોડીને સાગરમાં પ્રવેશ કર્યો. આપણે જોઈશું કે આ વાત કદાચ
સાચી હશે. પણ મહત્ત્વના જંગ જીતનાર વલ્લભભાઈ એક છમકલામાં હારી ગયા હતા તે
હકીકતનો ઇનકાર થઈ શકે તેમ નથી.

ભગત અંગેના પ્રસંગથી વલ્લભભાઈના મનમાં કડવાશ પેદા થઈ હોવા છતાં તેને કારણે
મ્યુનિસિપાલિટીમાં બજાવેલી પોતાની કામગીરીના મૂલ્યાંકનમાં કશો ફરક પડ્યો નહીં. વીસ
વરસ પછી મુંબઈ મ્યુનિસિપાલિટીએ આપેલા માનપત્રના જવાબમાં તેમણે કહ્યું :

તમે મારી અનેક સિદ્ધિઓનો ઉલ્લેખ કર્યો છે. કેટલુંક કામ મેં કરેલું છે, કેટલુંક કરેલું
નથી. પણ એક વાતનો સ્વીકાર હું જરા પણ સંકોચ સિવાય કરી લઈશ કે મેં યથાશક્તિ
અમદાવાદ મ્યુનિસિપાલિટીની સેવા બજાવી છે. તે વખતે જે કામ કરતો હતો તેમાં મેં
નિર્ભેળ આનંદ અનુભવ્યો છે.... શહેરનો કચરો સાફ કરવાનું કામ રાજકારણની ગંદકી
સાફ કરવા કરતાં તદ્દન જુદું છે. પહેલા કામમાં રાત્રે નિરાંતે ઊંઘ આવી જાય છે. બીજામાં
તો રાત્રે પણ ફિકરચિંતા થયા કરે છે.૯૯

અંગ્રેજો સામેની હિંદુસ્તાનની લડાઈના શાંતિકાળ વખતે વલ્લભભાઈએ
મ્યુનિસિપાલિટીમાં કામ બજાવ્યું. સન ૧૯૨૪ના જાન્યુઆરીમાં બોરસદની લડત અને સન
૧૯૨૮માં બારડોલીની વધારે મોટી લડત બંનેમાં વલ્લભભાઈએ આગેવાની લીધી હતી. આ
શાંતિકાળે પણ ગાંધીજી અને તેમની વિશાળ સેના પગ વાળીને બેઠાં નથી. તેમણે ઉપાડેલી
રચનાત્મક પ્રવૃત્તિ સાધન અને સાધ્ય બંનેનું કામ બજાવે છે. આવાં કાર્યોથી દેશવાસીઓના
સામાજિક અને આર્થિક જીવનની ઉન્નતિ થતી હતી. વળી સૈનિકો સજ્જ રહેતા, જનતા
જોડેનો તેમનો સંપર્ક વધારે ગાઢ બનતો અને નવા સૈનિકો સેનામાં સામેલ થતા. રચનાત્મક
કાર્યો લડત માટેની તૈયારીરૂપ હતાં. શાંતિકાળ દરમિયાન નવરા પડેલા આગેવાનોને વહીવટી
કામ શીખવાની અથવા તેનો મહાવરો પાડવાની તક મળી. સન ૧૯૨૦ પછીના દાયકામાં
વલ્લભભાઈ કે જવાહરલાલને કલ્પના પણ ન હતી કે પોતે એક દિવસ આઝાદ ભારતની
સરકારનું સંચાલન કરશે. પણ રાષ્ટ્રીય કક્ષાએ સત્તા ભોગવવાનું થયું ત્યારે
મ્યુનિસિપાલિટીનો વહીવટી અનુભવ મોંધા મૂલનો થઈ પડ્યો.

આ શાંતિકાળને પરિણામે કેવળે અંગ્રેજોનાં દૂષણો નહીં પણ હિંદીઓની ખામીઓ સામે
સંઘર્ષ ચલાવવાનું શક્ય બન્યું. મ્યુનિસિપાલિટીના કામમાં ઘણોખરો સમય જતો હોવા છતાં
સન ૧૯૨૫, સન ૧૯૨૬, સન ૧૯૨૭માં દર વરસે કેટલોક સમય વલ્લભભાઈ ગ્રામ
વિસ્તારોમાં અને છેવાડે આવેલા કસબાઓમાં ઘૂમતા હતા. ક્યારેક મહાત્માજી અને
વલ્લભભાઈ સાથે પ્રવાસ કરતા. આ પ્રવાસ દરમિયાન અસ્પૃશ્યતાની ટીકા કરતા, ગરીબી