૩૪ પટેલ

એક મુલાકાતની યાદ સાઠ વરસ પછી તાજી કરી રહેલાં મણિબહેને કહ્યું કે, "અમે બાપુ
જોડે કપડાં ખરીદવા માટે ઘોડાગાડીમાં બેસીને નીકળ્યાં. તેમણે કોટ-પાટલૂન અને હૅટ
પહેર્યાં હતાં. મને યાદ છે કે તેમણે મને રેશમનું ફરાક અને રેશમનાં ચણિયા-ચોળી લઈ
આપ્યાં હતાં." જોડા, રૂમાલ કે રિબન ખરીદવા માટે વ્હાઇટ વે ઍન્ડ લૈડલો નામની
દુકાનમાં જતાં, તેવું મણિબહેનને યાદ હતું.૧૦૪

લગભગ દરરોજ સાંજનો સમય વલ્લભભાઈ ગુજરાત ક્લબમાં વિતાવતા. સિગારેટોના
ડબ્બા ખાલી કરતા, પત્તાં રમતા, નવાસવા વકીલોની ઠઠ્ઠામશ્કરી કરતા, નવાજૂનીની
આપલે કરતા અને ક્યારેક રાજકારણની અથવા મ્યુનિસિપાલિટીના કારભારની ચર્ચાઓ
કરતા. વલ્લભભાઈ બ્રિજની રમત બોરસદમાં શીખ્યા હતા અને આ રમતમાં એક્કા થઈ
ગયા હતા. વલ્લભભાઈની હોંશિયારી જાણીતી હતી. પીઢ સૉલિસિટર વાડિયાએ ગુજરાત
ક્લબમાં બ્રિજ રમવાનું શરૂ કરાવ્યું હતું અને પોતાને આ રમતના નિષ્ણાત ગણતા હતા.
તેમણે વલ્લભભાઈને પડકાર ફેંક્યો, અને બ્રોકર નામના વકીલ તેમની સાથે જોડાયા.
વલ્લભભાઈએ જોડીદાર શોધીને તેમની જોડે રમવું, તેવી દરખાસ્ત તેમણે મૂકી. સો
પૉઇન્ટના ચારછ આના નહીં પણ પાંચ પાઉન્ડનો દાવ લગાવવામાં આવે તો રમવાની
વલ્લભભાઈએ તૈયારી બતાવી. વાડિયા અને બ્રોકરે પહેલે જ દિવસે પંદરથી વીસ પાઉન્ડ
ગુમાવ્યા. બીજા દિવસે રમત શરૂ થઈ ત્યારે બીજા સભાસદો ગપ્પાં મારવાનું છોડીને આ
ચાર રમનારને વીંટળાઈને બેઠા અને તે દિવસે પણ વાડિયા અને બ્રોકરે પચ્ચીસથી ત્રીસ
પાઉન્ડની હાર ખાધી. ત્રીજે દિવસે વાડિયાનાં પત્નીએ તેમને ક્લબમાં આવવા દીધા નહીં
અને આ શરતી જુગાર ન રમવા માટે વલ્લભભાઈને વિનંતી કરી. વલ્લભભાઈએ તેમની
માગણી તાબડતોબ મંજૂર રાખી.૧૦૫

લંડનમાંના વલ્લભભાઈના સહાધ્યાયી ગૉડફ્રે ડેવિસ સનદી નોકરીમાં જોડાયા હતા અને
અમદાવાદમાં નાયબ કલેક્ટર તરીકે નિમાયા હતા. તે અચાનક વલ્લભભાઈને ઘેર મળવા
આવ્યા.૧૦૬ વલ્લભભાઈને ન્યાયાધીશનું પદ અથવા ખિતાબ અથવા બંને મળવાનાં હતાં.
સ્પષ્ટ વક્તા અને વ્યવહારચતુર વલ્લભભાઈ "સર" વલ્લભભાઈ બને તો ભારત સરકાર
અને અંગ્રેજી શાસનને મહત્ત્વનો ટેકેદાર મળી જાય. વલ્લભભાઈ પહેલ પાડ્યા વગરના હીરા
સમાન હતા અને તેથી જ વધારે મૂલ્યવાન હતા. અંગ્રેજી શાસન તેમને સાથે રાખી શકે તો
ભારતના ખડતલ અને દેશભક્ત ખેડૂતોની વફાદારી મેળવી લેવાય અને ભારતનો આત્મા
અંગ્રેજી શાસનના કબજામાં આવી જાય. કદાચ આવા કોઈ અસ્પષ્ટ અને અગોચર દર્શનને
કારણે સર બેસિલના પિતરાઈએ તેમના માટે ભલામણ ચિઠ્ઠી લખી હશે. સર બેસિલે પણ
ઉદાર ભાવે સહાય માટે દરખાસ્ત મૂકી હશે. વિચાર અને વર્તાવમાં નજાકત ધરાવનાર ભદ્ર
વર્ગના હિંદીઓને આકર્ષવાનું કામ અંગ્રેજી શાસકો માટે સહેલું હતું. પણ આમજનતાની
બાબતમાં અંગ્રેજી સરકાર હંમેશાં સાશંક રહેતી હતી. સન ૧૯૧૩થી માંડીને વૅવેલ-
માઉન્ટબૅટનના જમાના સુધી, અંગ્રેજી સેનાની છેલ્લી ટુકડી મુંબઈના પાલવા બંદરથી રવાના
થઈ ત્યાં સુધી, અંગ્રેજ શાસકો હરહંમેશ વલ્લભભાઈની મર્દાનગી પર ફિદા થઈ જતા હતા.
વલ્લભભાઈ ખિતાબ સ્વીકારે તો ભારત સરકાર ગમે તે કરવા તૈયાર હતી.

પણ વિધાતાની યોજના કંઈ જુદી જ હતી. સમય વીતી રહ્યો હતો અને પટેલને સરકારી
તંત્રના સર્વોચ્ચ સ્થાને પહોંચાડનાર સીડી તેમની બાજુમાં ગોઠવાઈ ગઈ હતી. પણ સન