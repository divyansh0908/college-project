૨૯૨ પટેલ

જાણી લેતા. "ડોસા શું કહે છે ?" તેવો સવાલ વલ્લભભાઈ પૂછતા.૨૬ આ "મતભેદથી
અમારા વચ્ચે મનભેદ" થયો નથી, તેવું ભારપૂર્વક કહીને ગાંધીજી હંમેશાં કહેતા કે
"પહેલાંની માફક સરદાર ફરી વખત મારી સાથે જોડાઈ જશે."૨૭ આ આગાહી સાચી
પડી. પણ કૉંગ્રેસની આગેવાનીમાંથી મહાત્માજીને "છૂટા" કરવામાં આવ્યા, તેનાથી
આમજનતાને આઘાત લાગ્યો. સન ૧૯૪૬ અને સન ૧૯૪૭માં જે વેદના અને જે ભાત
ઊપસવાની હતી, તેનું આ પૂર્વ-દર્શન ગણી શકાય.

ગફ્ફારખાને કારોબારીમાંથી રાજીનામું આપ્યું. નરહરિભાઈએ ગુજરાત પ્રાંતિક સમિતિને
અનુરોધ કર્યો કે "વલ્લભભાઈની સેવાઓ અપ્રતિમ હોવા છતાં તમારે ગાંધીજીના માર્ગે
ચાલવું જોઈએ."૨૮ છતાં પ્રાંતિક સમિતિએ જંગી બહુમતીએ સરદારને ટેકો આપ્યો.
વલ્લભભાઈએ સભાસદોને સ્પષ્ટ જણાવ્યું કે "મારે અથવા બીજા કોઈએ બાપુ જોડે
છેતરામણી કરવાની નથી."૨૯

સુભાષ અને જયપ્રકાશના અભિપ્રાયો જાણીતા હોવાથી સરકારે જુલાઈમાં તેમની ધરપકડ
કરી. જયપ્રકાશે જેલમાંથી જવાહરલાલને લખેલા પત્રમાં જણાવ્યું કે "વલ્લભભાઈ અને
રાજાજી ગાંધીજીને પડતા મૂકવામાં અચકાયા નથી અને તમારે કારોબારીની બેઠકનું રાજીનામું
આપવું જોઈએ."૩૦ નેહરુ ઊલટું વર્ત્યા. જુલાઈની આખરમાં પૂનામાં મહાસમિતિની બેઠક
મળી, ત્યારે નેહરુએ રાજાજીના ઠરાવને ટેકો આપ્યો. આ ઠરાવને ૯૫ વિ. ૪૭ મતે બહાલી
આપવામાં આવી.

પટ્ટાભિના બદલે સુભાષની પસંદગી કર્યા પછી અઢાર મહિનામાં બીજી વખત કૉંગ્રેસે
ગાંધીજીની વાત નકારી કાઢી હતી. આ વખતે તો વલ્લભભાઈ, રાજાજી અને આઝાદે
દોરવણી આપી હતી અને બાવીસ વરસમાં પહેલી જ વખત વલ્લભભાઈ ગાંધીજીની વિરુદ્ધ
ગયા હતા. સરદારે નિખાલસ રીતે "બાપુ અને અમારા વચ્ચેના મતભેદ"નો ઉલ્લેખ કર્યો.
"દેશની પરિસ્થિતિ અંગેનું મારું અર્થઘટન ખોટું સાબિત થાય તો મારા જેટલો આનંદ બીજા
કોઈને થશે નહીં."૩૧ ગાંધીજીએ જાહેર રીતે વલ્લભભાઈના મતસ્વાતંત્ર્યને ટેકો આપ્યો.

પોતાના મતને વળગી રહેવા માટે સરદાર માનના અધિકારી છે. સરદાર શબ્દોના માણસ
નથી, કાર્યોના માણસ છે. કામ ઉપાડે ત્યારે આજુબાજુ જોતા નથી અને અંગત વિચાર
પણ કરતા નથી. સરદાર આવા ને આવા જ રહો.૩૨

આ વર્ણન ચોકસાઈભર્યું હોવા છતાં આ પ્રસંગ પૂરતું સાચું નથી. પૂનામાં નિર્ણય થયાના
અઠવાડિયા પછી વલ્લભભાઈ દ્વિધા અનુભવવા લાગ્યા. પોતાના વલણ અંગે પોતાને
"અસુખ" થાય છે, તેવું તેમણે ગાંધીજીને જણાવ્યું અને પરિસ્થિતિનો પોતે બાંધેલો
અંદાજ "સાચો-ખોટો" હોવા અંગે તેમને ચિંતા થવા લાગી.૩૩ આવી શંકા રાજાજીને પણ
થવા લાગી. "ભારત પ્રત્યેના બ્રિટનના અત્યારના વલણમાં મને કશી ઉદારતા દેખાતી
નથી."૩૪ સામા પક્ષે જયપ્રકાશજી કૉંગ્રેસની દરખાસ્તને નબળાઈ જેવી ગણતા હતા. તેમને
ડર હતો કે બ્રિટન આ દરખાસ્ત સ્વીકારી લેશે.૩૫

વલ્લભભાઈ અને રાજાજીનો ભય અને ગાંધીજીનુ આકલન સાચાં ઠર્યાં. જયપ્રકાશનો ડર
ખોટો સાબિત થયો. ઑગસ્ટની શરૂઆતમાં બ્રિટને કૉંગ્રેસને જવાબ વાળ્યો. વાઇસરૉયે
નિવેદન બહાર પાડ્યું કે સરકાર, કૉંગ્રેસ, મુસ્લિમ લીગ અને દેશી રાજ્યો વચ્ચે એકમતી