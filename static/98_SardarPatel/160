૧૬૦ પટેલ

૧૨મી ફેબ્રુઆરીના ઠરાવ પછી વલ્લભભાઈની પહેલી સભા થઈ હતી, તે વાંકાનેર ગામના
૧૯ લોકાની ધરપકડ કરવામાં આવી. નાયબ કલેક્ટરનો સરસામાન લઈ જનાર ત્રણ ગાડાંઓ
આંતરવાનો આરોપ મૂકવામાં આવ્યો. ઓળખ અને પુરાવાના અભાવે આમાંથી ૮ છૂટી
ગયા. પણ ૧૧ જણને છ મહિનાની સખત મજૂરી અને એક મહિનો સાદી કેદની સજા થઈ.
મે મહિનાની સખત ગરમી અને સરકારનાં ઉશ્કેરણીભર્યાં પગલાંથી પરિસ્થિતિ સ્ફોટક બની
ગઈ. પણ જોરતલબી વાપરવા માટે સરકારને કોઈ બહાનું મળે નહીં તે માટે વલ્લભભાઈ
સાવધ હતા. તેમણે લોકોને સમજાવ્યું કે "તમે હથોડા છો" અને સરકાર "ધગી ગયેલું
ગરમ લોખંડ" છે. હથોડો ઠંડો રહે તો ગરમ લોઢું ટીપીને ધાર્યો ઘાટ ઘડી શકાય છે.
"અત્યારે સરકાર મારા માટે અપમાનભરી ભાષા વાપરે તેની દરકાર હું કરવાનો નથી અને
તમારે પણ અપમાન ગળી જતાં શીખવું પડશે. વહાલામાં વહાલી વસ્તુ તમારી પાસેથી લઈ
લેવામાં આવે છતાં તમે શાંત રહેજો."૧૬૧ તેમની આજ્ઞાનું પાલન થયું. જપ્તીમાં લેવાયેલી
મિલકત ખરીદવી નહીં તેવો તેમનો હુકમ પણ પાળવામાં આવ્યો. છુટાછવાયા કિસ્સાઓ
બાદ કરીએ તો જપ્ત થયેલી ભેંસો, ગાડાં, ટેબલ, હીંચકા, તાલુકાનાં કોઈ રહેવાસીએ
ખરીદ્યાં નહીં. જપ્ત થયેલી જમીન ખરીદવા માટે બહારથી આવેલા લોકોને ચોખ્ખા
શબ્દોમાં જણાવવામાં આવ્યું કે આ જમીન પર કોઈ કામ કરી શકાશે નહીં. માત્ર "કહેવા
ખાતર જમીન ખરીદ કરવી હોય તો ખરીદજો."૧૬૨

વાણિયાઓ, મુસલમાનો, પારસીઓ અને આદિવાસીઓ પણ પાટીદારોને પડખે ઊભા
રહ્યા. મહેસૂલ-વધારા સામેના વ્યાપક પણ વેરવિખેર અણગમાને સંગઠિત કરીને
વલ્લભભાઈએ વિરોધની મજબૂત ભીંત ચણી લીધી હતી. ઝીણી ઝીણી બાબતો પણ
વલ્લભભાઈ ઠરાવતા. મહેસૂલ ભરી આપનાર પારસીની હજામત માણેકપુરનો હજામ કરી
શકે ખરો? સરદારે તે માટે મંજૂરી આપી. જમીન અને દારૂનું પીઠું ધરાવનાર દોરાબજી
નામના વાલોડના પારસી સત્યાગ્રહમાં જોડાયા હતા. પણ જપ્તી ટાળવા માટે દુકાન બંધ
રાખવાનું તેમના માટે શક્ય ન હતું. કારણ કે લાઇસન્સ પ્રમાણે તેમણે દુકાન ઉઘાડી રાખવી
પડે તેમ હતું. દોરાબજી પાસેથી રૂ.૨૪૩/- વસૂલ કરવા માટે તેમની દુકાનમાંથી રૂ.૨૦૦૦/
-નો દારૂ જપ્ત કરીને લગભગ રૂપિયા ૯૮માં વાલોડના બીજા પારસી કૅન્ટીનવાળાને વેચી
દેવામાં આવ્યો. જપ્ત થયેલો માલ તાલુકાના રહેવાસીએ ખરીધાના અપવાદરૂપ
કિસ્સાઓમાં આ બનાવનો સમાવેશ થાય છે. રૂ.૧૪૪ અને થોડા આનાની બાકી રહેલી રકમ
વસૂલ કરવા માટે દોરાબજીની ૩૦,૦૦૦/- રૂપિયાની જમીન જપ્ત કરી લેવામાં આવી.
પણ પીઠાના માલિક તરીકે દોરાબજી અને તેમનાં સાસુ નવાઝબાઈ મક્કમ રહ્યાં.

જમીન જપ્ત થઈ અને દીકરાઓની ધરપકડ કરવામાં આવી. છતાં વાણિયાઓએ નમતું
મૂક્યું નહીં. આદિવાસીઓએ પણ હિંમત દાખવી. આ હિંમતના પ્રતાપે "પગ ટેકવવા ઠૂંઠૂં
કે ડાળી ન હોય છતાં આદિવાસીઓ તાડ અને નાળિયેરના ઝાડ પર ચડી જતા અને આકાશ
સુધી તીર ફેંકતા હતા," તેવું કહીને વલ્લભભાઈએ તેમને બિરદાવ્યા.૧૬૩ અબ્બાસ તૈયબજી
અને ઇમામસાહેબની જહેમતને કારણે ઘણા મુસલમાનોએ સત્યાગ્રહના પ્રતિજ્ઞાપત્ર ભર્યા
હતા. જપ્ત થયેલી મિલકતની ખરીદી સામે કેટલાક મૌલાનાઓએ ફતવા કાઢીને તેમનો
નિર્ધાર પાકો કર્યો અને તેમણે પણ સહનશક્તિ દાખવી. બારડોલીના ઇબ્રાહીમ પટેલની
"હજારો રૂપિયાની જમીન જપ્ત થયાની જાહેરાત થઈ ત્યારે તેમનું રૂંવાડું પણ થડક્યું
નહીં."૧૬૪