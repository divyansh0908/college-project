૧૮૭૫-૧૯૧૮/પૂર્વરંગ : પરિશોધ ૩૩

છે, પણ અંગત વાતચીતની કશી નોંધ મળતી નથી. વલ્લભભાઈએ કેટલીક ખાનગી વાતો
માત્ર કાનૂગાદંપતીને જ કરી હતી.

ફરી વખત લગ્ન કરવાની કોઈ વાત કાનૂગાદંપતી જોડે થઈ હશે અને તાબડતોબ વાત
પડતી મુકાઈ હશે ? ફરી લગ્ન કરવાનું પ્રલોભન, તે માટેનાં સૂચન અને દરખાસ્તો આ વખતે
જ થયાં હોવાનો સંભવ છે. સન ૧૯૧૫ની આખરમાં વલ્લભભાઈ ચાળીસના થયા અને
ચાળીસ વરસે નવી જિંદગી શરૂ થયાનું કહેવાય છે. તેમની સફળતા જગજાહેર હતી.
બાળકોના ઉછેર માટે ઘરની સ્ત્રી જરૂરી હોવાની દલીલ વાજબી પણ લાગે અને મનગમતી
પણ થાય. વિઠ્ઠલભાઈએ પત્ની ગુજરી ગયા પછી "ફરી વખત લગ્ન ન કરવાનો અફર
નિર્ણય" લીધો તે બાબતમાં તેમના ચરિત્રલેખક કહે છે કે આમાં ગત પત્ની પ્રત્યેની
વફાદારી ઉપરાંત દૂધનો દાઝ્યો છાશ ફૂંકીને પીએ તેવી ગણતરી પણ હતી.૯૬ વલ્લભભાઈની
બાબતમાં ઝવેરબા અંગેની લાગણી વલ્લભભાઈએ કદી દર્શાવી નથી. છતાં પોતાનું
લગ્નજીવન દુઃખી હોવાની ગવાહી આપે તેવું કોઈ સૂચન કે વાક્ય તેમણે કદી ઉચ્ચાર્યું નથી.
લગ્નજીવન અંગે અગર સ્ત્રીઓના સહવાસ અંગેનો અણગમો તેમણે કદી દર્શાવ્યો નથી. પણ
પોતાનાં બાળકોને અપરમાનું દુઃખ ન પડવું જોઈએ, તેવી તેમની ભાવના હતી. તેથી ફરી
લગ્ન કરવાનું પ્રલોભન અને દરખાસ્તો તેમણે ફગાવી દીધાં.

આ કાળના વલ્લભભાઈના મિત્રોએ તેમના "આનંદી" સ્વભાવના ઉલ્લેખ કર્યા છે.૯૭
વલ્લભભાઈના વર્તનમાં થોડી નરમાશ આવી હતી. પણ તેમનો વર્તાવ "સુખપ્રદ" બની
ગયો, તેવું માનવું ભૂલ ભરેલું ગણાય. સન ૧૯૧૩માં બારડોલીના કુંવરજી મહેતા તેમને
પહેલી વખત મળ્યા, ત્યારે તેમની "આડી નજર" અને "આંખમાંથી ઝરતા તણખાથી"
ડરી ગયા હતા.૯૮ તેમના મુખમાંથી હંમેશાં વ્યંગવાક્યો નીકળતાં. અને તે હાસ્ય નહીં પણ
ભયપ્રેરક હતાં. અસીલો બયાન રજૂ કરતા હોય ત્યારે તેમનો ચહેરો કરડો દેખાતો, પણ
આંગળીઓ મૂછ પર ફરતી અથવા તો નાકના ટેરવા પર ફરતી. વિચાર કરવા માટે ઊભા
થઈને આંટાફેરા લગાવતા. આમાં આદતનું કારણ તો ખરું જ પણ શાંતિ વખતે પણ આંતરિક
અશાંતિ તેમને પજવતી હતી.

ડાહ્યાભાઈના દીકરા બિપિનને પાછળથી સાંભળવા મળ્યું તેમ આ વખતે વલ્લભભાઈ
ફૅશનવાળાં કપડાંના શોખીન અને કંઈક અંશે વરણાગિયા પણ હતા.૯૯ અમદાવાદના
ધોબીકામથી સંતોષ ન થવાથી પોતાના કૉલર મુંબઈ મોકલીને ધોવડાવતા.૧૦૦ ધોતી
પહેરનાર બોરસદનો વકીલ તો લગભગ ભુલાઈ જવા આવ્યો હતો. પાછળથી આ જમાનાનો
ઉલ્લેખ કરતાં વલ્લભભાઈએ કહ્યું છે કે, "તે કાળે મને એવું લાગતું હતું કે પહેરવેશ,
બોલચાલ અને તમામ બાબતોમાં પરદેશીઓનું અનુકરણ કરવું તે જિંદગીની સરટોચ
છે."૧૦૧ બોલચાલમાં અંગ્રેજી વાપરવાનો આગ્રહ રાખતા. લંડન રહ્યા પછી તેમણે અંગ્રેજી
ભાષા પૂરેપૂરી અપનાવી લીધી. અમદાવાદની અદાલતોમાં અને મિત્રવર્તુળમાં પણ
અંગ્રેજીની બોલબાલા હતી. "સારું શુદ્ધ ગુજરાતી બોલવાનું પણ ભૂલવા માંડ્યો હતો" તેવું
તેમણે કહ્યું છે.૧૦૨

મુંબઈમાં મણિબહેન અને ડાહ્યાભાઈ અરસપરસ અંગ્રેજીમાં વાતો કરતાં, શાળામાં ફ્રેંચ
ભાષા શીખતાં અને "ગુજરાતી લખતાં કે બોલતાં તેમને ફાવતું નહીં."૧૦૩ છોકરાંઓ બાપન
મળવા અમદાવાદ ભાગ્યે જ આવતાં અને વલ્લભભાઈ પણ જવલ્લે જ મુંબઈ જતા. આવી

પ.૩