૨૪૪ પટેલ

ખસી જાઓ અને છતાં તમારું કે કૉંગ્રેસનું રાજકીય મહત્ત્વ જળવાઈ રહે તેવું તમે ધારતા હો,
તો તમારે નિરાશ થવું પડશે."૫ આઝાદે તથા અન્ય કૉંગ્રેસી આગેવાનોએ પણ ગાંધીજીને
સમજાવવાની મથામણ કરી. પણ વલ્લભભાઈએ આવું કર્યું નહીં.

ગાંધીજી કૉંગ્રેસથી દૂર નાસી છૂટવા ઇચ્છતા ન હતા. તેમણે રાજાજીને જણાવ્યું કે "હું
ભાગીને ગુફામાં બેસવાનો નથી. હું તમારા બધા સાથે ઊભો રહેવાનો છું"૬ પોતાના
વ્યક્તિત્વના "ગૂંગળાવનારા પ્રભાવ"થી મુક્ત થયેલી કૉંગ્રેસમાં સમાજવાદી, ગાંધીવાદી,
મધ્યમાર્ગી, જમણેરી અને બીજાં તમામ વિચારો અને દૃષ્ટિબિંદુઓની મોકળાશથી ચર્ચા કરી
શકાશે, અને દરેક જૂથ પોતપોતાની કક્ષાએ પહોંચી શકશે. બીજું પોતાના ખસી જવાને
પરિણામે, કૉંગ્રેસને સરકાર જોડે માનભર્યું સમાધાન કરવામાં સરળતા રહેશે. આવું સમાધાન
ન થાય અને અથડામણ જરૂરી થઈ પડે તો તેની આગેવાની માટે કૉંગ્રેસ તેમને હુકમ કરી
શકશે. ગાંધીજીની આશા-અપેક્ષાને વલ્લભભાઈ બીજાઓ કરતાં સૌથી વહેલી સમજ્યા.
અને પોતાની આશા-અપેક્ષા પણ આ જાતની હતી, તેવો તેમને ખ્યાલ આવ્યો. દાખલા
તરીકે કૉંગ્રેસમાં સમાજવાદીઓ જોડે મુકાબલો કરી લેવાની તેમની તૈયારી હતી. અને બ્રિટન
જોડે માનભર્યું સમાધાન કરવાના ખ્યાલ અંગે તેમનું મન ખુલ્લું હતું. વલ્લભભાઈના વલણ
અંગે રાજાજીએ કહ્યું છે: 

ગાંધીજીના કેટલાક અનુયાયી એવા અંધ હોય છે કે તેઓ પોતાની આંખે નહીં પણ
ગાંધીજીની આંખે બધું જોતા હોય છે. પણ સરદાર અંધ અનુયાયીઓમાં જુદા તરી આવે
છે. તેમની દૃષ્ટિ સ્પષ્ટ અને તેજસ્વી છે. સરદાર બધું જોઈ શકે છે પણ તે જાણીબૂજીને
પોતાની આંખે પાટા બાંધે છે અને ગાંધીજીની આંખે બધું જોવા મથે છે.૭

ગાંધીજીના રાજીનામાને સંબંધ છે ત્યાં સુધીમાં આ મૂલ્યાંકન ખોટું છે. ગાંધીજીના
જવાથી કૉંગ્રેસ વધારે તંદુરસ્ત બનશે તેવું તેમની "સ્પષ્ટ અને તેજસ્વી" આંખ જોઈ શકી.
મહાદેવભાઈને લખેલા પત્રમાં તેમણે જણાવ્યું કે "સમાજવાદીઓ બાપુને કૉંગ્રેસમાં રાખવા
ઇચ્છે છે, પણ તેમના વિચાર સ્વીકારવા તૈયાર નથી. બાપુ કૉંગ્રેસ છોડે તેની તરફેણમાં હું
હોવાને કારણે મારાથી તેઓ નારાજ છે, કારણ કે બાપુના ગયા પછી તેમણે જાતે પોતાનું
કામ સંભાળવું પડશે."૮ રાજાજીએ પોતાનો મત બદલ્યો અને એક અંગ્રેજ મિત્રને તેમણે
જણાવ્યું કે "ગાંધીજી કૉંગ્રેસમાંથી ખસી જાય છે તે વિયોગ છે, વિચ્છેદ નથી."૯ હકીકતમાં
તો આ વિયોગ પણ શાણપણભર્યો હતો.

પત્નીની બીમારીને કારણે ૧૧ દિવસની પેરોલ પર છૂટેલા જવાહરલાલે આ ટૂંકા
મુક્તિગાળા દરમિયાન સન ૧૯૩૪ના ઑગસ્ટમાં ગાંધીજી પર લાંબો અને નિખાલસ પત્ર
લખ્યો. અસહકાર મોકૂફ રાખવાની અને ધારાસભા પ્રવેશની છૂટ આપવાની તેમણે સખત
ટીકા કરી. તેમની ફરિયાદ એ હતી કે "સત્યાગ્રહના દુશ્મનો આપણા સ્વાતંત્ર્ય મંદિરના
મઠાધીશો બની બેઠા છે."૧૦ નેહરુના પત્રથી વલ્લભભાઈ ફિકરમાં પડ્યા. પણ ગાંધીજીને
ચિંતા ન હતી. તેમણે વલ્લભભાઈને લખ્યું કે "જવાહરલાલના ધડાકા સંભળાય તેવા
જોખમી હોતા નથી. વરાળ કાઢવાનો પોતાનો હક્ક તેમણે વાપર્યો છે અને હવે શાંત પડી ગયા
છે તેવું મને લાગે છે."૧૧ પણ વલ્લભભાઈ પર લખેલા રાજીનામાના વિધિસર પત્રમાં
ગાંધીજીએ જવાહરલાલ માટે જે પાઠ મુકરર કર્યો તે વલ્લભભાઈએ સ્વયં આપ્યો ન હોત.