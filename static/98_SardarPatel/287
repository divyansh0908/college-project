સત્તાકાળ દરમિયાન કૉંગ્રેસે સરસ કામ બજાવ્યું હતું. કંગાળ ખેડૂતોના કરજ રદ કરવામાં
આવ્યાં હતાં. અસ્પૃશ્યો માટે મંદિરો ખુલ્લાં મુકાયાં હતાં. પ્રધાનોએ હોદ્દા છોડ્યા ત્યારે
જમીનસુધારણાના કાયદાઓ ઘડાઈ રહ્યા હતા. દારૂબંધી ચર્ચાસ્પદ હતી અને તેનો અમલ
કરવાનું અઘરું હતું, છતાં તેને કારણે હજારો ગરીબ કુટુંબોનાં જીવતર સુધર્યાં હતાં. "કૌટુંબિક
ઝઘડા અટક્યા, પૂરતો ખોરાક મળવા લાગ્યો અને શાહુકારોની પકડ ઓછી થઈ" તેવું
મદ્રાસ પ્રાંતના સાલેમ જિલ્લાના અંગ્રેજ કલેક્ટરે નોંધ્યું છે.૧ આ વખતે કૉંગ્રેસ પ્રધાનોની
એકતા અને તેમના ગરીબ-તરફી કાયદાઓને પરિણામે કૉંગ્રેસની પ્રતિષ્ઠા વધી હતી.
વલ્લભભાઈની દેખરેખ અને સાવધાની ઘણી મદદરૂપ થઈ પડી હતી.

વલ્લભભાઈને કૉંગ્રેસની સત્તાનું જેટલું મૂલ્ય હતું, તેટલો જ જિન્નાહને તેની સામે વિરોધ
હતો. આ પ્રધાનમંડળોએ રાજીનામાં આપ્યાં ત્યારે જિન્નાહે જાહેર કર્યું કે હવે મુસલમાનો
છૂટ્યા હોવાની લાગણી અનુભવે છે. આપણે જોઈ ગયા છીએ તેમ કૉંગ્રેસને હિંદુરાજ
સ્થાપવાની ઇચ્છા ન હતી, અને આવું હિંદુરાજ કશે સ્થપાયું પણ ન હતું. છતાં મુસલમાનો
કૉંગ્રેસને હિંદુ સંસ્થા ગણતા હતા. આવી મુલવણી ખોટી છે, તેવું દેખાડી આપવાના પ્રયાસ
વલ્લભભાઈએ કર્યા. સન ૧૯૩૯ના જાન્યુઆરીમાં પીરપુરના નવાબને પ્રમુખપદે નિમાયેલી
લીગની સમિતિએ આક્ષેપ મૂક્યો કે કૉંગ્રેસી પ્રધાનો મુસલમાનો પાસેથી સરકારી નોકરીઓ
છીનવી લે છે અને મુસલમાનોનું ધર્માંતર કરીને હિંદુ બનાવે છે, ત્યારે વલ્લભભાઈએ તેનો
વિગતવાર રદિયો આપ્યો.૨

કૉંગ્રેસે આપેલા રદિયામાં ભૂલ શોધવી મુશ્કેલ હતી. સમવાયી અદાલતના વડા
ન્યાયાધીશ સર મોરિસ ગ્વાયર આ આક્ષેપોની ચકાસણી કરી જાય, તેવી કૉંગ્રેસની દરખાસ્ત
લીગ અને લિન્લિથગો બંનેએ નકારી કાઢી. વાઇસરૉયે ખાનગીમાં કબૂલાત પણ કરી કે
"મુસલમાનો તરફ ગેરવર્તાવ થઈ રહ્યાની એક પણ ફરિયાદ સંબંધિત પ્રાંતોના ગવર્નરોએ
મારી પાસે રજૂ કરી નથી."૩ સન ૧૯૩૮થી ૧૯૪૦ સુધી મધ્ય પ્રાંતના ગવર્નર રહેલા સર
ફ્રાંસિસ વાયલીએ જાહેર કર્યું કે "કૉંગ્રેસી પ્રધાનમંડળોને મુસલમાનો વિરુદ્ધ ઉગ્ર પૂર્વગ્રહ
હોવાના આક્ષેપ કેવળ સસલાનાં શીંગડાં જેવા છે."૪ આ બંને હકીકતો અતિશય મહત્ત્વની
છે. કારણ કે સન ૧૯૩૫ના કાયદા અનુસાર ગવર્નરો લઘુમતીઓના હિતરક્ષકો હતા અને આ
બાબતમાં પોતાના પ્રધાનોને બાજુએ મૂકીને સ્વતંત્ર રીતે વર્તવાનો તેમને અધિકાર હતો.
છતાં વાસ્તવિકતા નહીં પણ જે છાપ ઊભી થઈ તે વધારે મહત્ત્વની હતી. જિન્નાહની
હાકલને માન આપીને ડિસેમ્બરની ૨૨મી તારીખે મોટા ભાગના મુસલમાનોએ મુક્તિદિન
ઊજવ્યો.

વાસ્તવિકતાની પૂરેપૂરી જાણકારી હોવા છતાં સરકારે લીગની રજૂઆતને સમર્થન આપ્યું.
ઝેટલૅન્ડે કૉંગ્રેસનો ઉલ્લેખ "હિંદુઓની સંસ્થા" તરીકે કર્યો અને "મુસ્લિમ લીગ જોડે તેણે
સમજૂતી સાધવી જોઈએ" તેવો અનુરોધ કર્યો.૫ વલ્લભભાઈનો દબાયેલો ગુસ્સો ઊછળ્યો :

૨૮૭