૨૩૮ પટેલ

જોખમમાંથી મારો ઉગારો થશે." "આ કાગળ સવારે પોણા ત્રણ વાગે લખું છું, તે જાણીને
તમે ગુસ્સો કરશો નહીં ને"?૧૭૫

કેટલીક વખત જીવંત વ્યક્તિઓ બંને વચ્ચે કડીરૂપ બનતી. આગાથા હેરિસન નામનાં
અંગ્રેજ ક્વેકર બાઈ ભારત અને બ્રિટન વચ્ચે સમાધાન કરાવવા મહેનત કરતાં હતાં.
બિહારમાં ગાંધીજી પાસે જવા અગાઉ હેરિસન નાશિક જેલમાં બે વખત વલ્લભભાઈને
મળ્યાં. ચૌદ વરસ પછી આ બે મુલાકાતનાં સંભારણાં હેરિસને આલેખ્યાં છે.

હેરિસનનો વલ્લભભાઈ પર પત્ર, ૨-૨-૪૮: બિહારમાં ગાંધીજીને મળવા ગઈ, ત્યાર
પહેલાં નાશિક જેલમાં તમને મળવા આવી હતી, તે તમને યાદ છે ? આને કારણે પટણા
પહોંચવામાં મને મોડું થયું, ગાંધીજીએ મોડા પડવાનું કારણ પૂછ્યું, ત્યારે મેં કહ્યું કે
"તમારા મિત્રને મળવા ગઈ હતી." મેં આ કહ્યું ત્યારે ગાંધીજીના ચહેરા પર જે ભાવ
ઊમટી આવ્યા તે હું કદી ભૂલીશ નહીં.૧૭૬

સન ૧૯૩૩ના ઑક્ટોબરમાં મણિબહેન, ડાહ્યાભાઈનો છોકરો બિપિન (બાબો) અને
અંબાલાલ સારાભાઈનાં દીકરી મૃદુલાબહેન વર્ધામાં થોડો વખત ગાંધીજી જોડે રહ્યાં.
ગાંધીજીએ વલ્લભભાઈને જણાવ્યું, "બાબો પૂરેપૂરો તંદુરસ્ત છે." મણિબહેન અને મૃદુલા
બેળગાંવ જેલમાં સાથે હતાં અને બંને વચ્ચે દોસ્તી જામી હતી. થોડાં અઠવાડિયાં છૂટાં રહ્યાં
પછી મણિબહેને ફરી ધરપકડ વહોરી લીધી. તે વખતે કસ્તૂરબા સાથે હતાં, પણ કસ્તૂરબાને
સાબરમતીમાં રાખ્યાં અને મણિબહેનને ફરી બેળગાંવ મોકલવામાં આવ્યાં.

વલ્લભભાઈનો મણિબહેન પર પત્ર, ૪-૧૨-૩૩: તમે તમારા ઠેકાણે પહોંચી ગયાં છો
તેવું મેં છાપામાં વાંચ્યું. બહાર હતાં ત્યારે પણ તમને પૂરી શાંતિ મળી નથી. પણ
ડાહ્યાભાઈ અને બાબા સાથે થોડો વખત ગાળી શક્યાં તેનાથી તેમને ઘણું સારું લાગ્યું છે.
તમે છોડી ગયાં તે બાબાને જરા પણ ગમ્યું નથી, પણ એ તો બાળક છે, થોડા દિવસમાં
ભૂલી જશે.૧૭૭

આ કાગળ લખાયો તે પહેલાં થોડા દિવસ અગાઉ ગોરધનભાઈ પટેલ વલ્લભભાઈને
મળ્યા હતા અને વિઠ્ઠલભાઈનું વસિયતનામું તેમને બતાવ્યું હતું. સુભાષને અપાયેલી
અસ્કામત ઉપરાંત વિઠ્ઠલભાઈએ રૂ. ૧૦,૦૦૦ કાશીભાઈને અને થોડા શૅર સોમાભાઈના
દીકરા મણિભાઈને આપ્યા હતા. મણિબહેન અથવા ડાહ્યાભાઈ માટે કશું ન હતું.
મણિબહેનને આ હકીકતો જણાવીને સરદારે ઉમેર્યું કે "આ ઉપરાંત દોઢ લાખ જેટલી રકમ
તેમણે ધર્માદા માટે મૂકી છે તે સારું થયું છે."૧૭૮ સન ૧૯૩૩ના નવેમ્બરમાં ગાંધીજીએ
હરિજનો માટે પ્રવાસ આદર્યો, અને "ઠેર ઠેર લોકોનાં ટોળાં ઊભરાયાં" તેવું ગાંધીજીએ
વલ્લભભાઈને લખ્યું છે. આ પ્રવાસમાં બેળગાંવનો સમાવેશ હતો, તેથી મણિબહેનને
મળાશે તેવી આશા ગાંધીજીને હતી. પણ પરવાનગી મળી નહીં. ગાંધીજીએ વલ્લભભાઈને
લખ્યું કે બેળગાંવમાં બે દિવસ હતો, છતાં મણિને મળાયું નહીં તે બહુ કડવું લાગે છે."૧૭૯