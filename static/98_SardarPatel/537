૧૯૪૮-૫૦/સિપાહી ૫૩૭

વલ્લભભાઈને થતી શંકા તેમની બીમારીને કારણે તીવ્ર થઈ ચૂકી હતી પણ આ હેવાલો તદ્દન
બિનપાયાદાર ન હતા, તેમ પૂરેપૂરા વાજબી પણ ન હતા.

ઑક્ટોબરની અધવચ્ચે વલ્લભભાઈએ રાજાજીને કહ્યું કે, "બાપુ જીવતા હતા ત્યાં સુધી
હું તેમનો - જવાહરલાલનો - વિરોધ કરતો રહ્યો છું, અને લડતો રહ્યો છું. પણ હવે મેં આ
બધું છોડી દીધું છે."૨૩૨ વલ્લભભાઈ અને નેહરુએ સાથે મળીને કામ કરવું તેવી બાપુની
અંતિમ ઇચ્છા હોવાથી નેહરુની ખુલ્લી ટીકા તો "ખરાબ દેખાય"૨૩૩ પણ જવાહરલાલ
"દેશને કાયમી નુકસાન પહોંચાડી રહ્યા છે" તેવું જણાય ત્યારે વલ્લભભાઈ ચૂપ રહેવા
તૈયાર ન હતા.૨૩૪ નેહરુ "આપખુદ"છે૨૩૫ અને "અહંકારી" છે,૨૩૬ "અધિકારીઓની
હાજરીમાં મારું અપમાન કર્યું છે"૨૩૭ તેવા આક્ષેપની ફરિયાદ વલ્લભભાઈએ રાજાજીને કરી
છે. આવું અપમાન ક્યારે અને ક્યાં થયું તે જણાવ્યું નથી. પણ વલ્લભભાઈએ "મોટું
અંતર પડી" જવાની વાત કરી છે.૨૩૮ આ સખત શબ્દો ૧૯૫૦ના છેલ્લા ચરણમાં
જવાહરલાલ-વલ્લભભાઈ વચ્ચેના સંબંધોનું એક જ પાસું રજૂ કરે છે. અને સંદર્ભની બહાર
વાપરીએ તો સત્યનો વિપર્યાસ રજૂ કરે છે. અતિશય થાકેલા અને બીમાર હોવા છતાં
વલ્લભભાઈએ નવેમ્બરની ૧૪મી તારીખે જવાહરલાલના જન્મદિને અભિનંદનનો પત્ર
પોતાને હસ્તાક્ષરે લખ્યો. નવેમ્બરની ૨૩મી તારીખે જવાહરલાલ વલ્લભભાઈને
નિવાસસ્થાને આવ્યા, ત્યારે વલ્લભભાઈએ તેમને નિખાલસ રીતે જણાવ્યું કે, "મને થોડી
શક્તિ આવે અને હું થોડો શ્રમ વેઠી શકું ત્યારે મારે તમારી જોડે એકાંતમાં વાત કરવી છે.
મને એવું લાગે છે કે તમને મારામાં વિશ્વાસ ઘટતો જાય છે." જવાહરલાલ હસ્યા અને
તેમણે કહ્યું કે "મને હવે મારામાંથી જ વિશ્વાસ ઘટતો જાય છે"૨૩૯ પણ જે હળવાશથી
નેહરુએ આ વાત કહી તેનો અર્થ એ છે કે આ જુઠ્ઠાણું છે. પોતાના પરની લગામ ઢીલી પડી
રહી છે તેવું જવાહરલાલ જાણતા હતા.

નવેમ્બરની ૨૧મી તારીખે મણિબહેને વલ્લભભાઈની પથારી પર લોહીના ડાઘા જોયા.
રાત અને દિવસ માટે અલગ અલગ નર્સની વ્યવસ્થા કરવામાં આવી. કોઈ કોઈ રાત્રે
સરદારને ઑક્સિજન પર રાખવા પડતા. પોતાની સારવાર કરનાર દાક્તરો સાથે જોડાયેલાં
સુશીલા નાયર અને મણિબહેન વચ્ચે તંગદિલી છે, તેવું વલ્લભભાઈ જાણતા હતા. તેમણે
સુશીલાને એક દિવસ બપોરે પૂછ્યું, "તમે બંને છોકરીઓને એકબીજા જોડે બને છે કે
નહીં ?" મણિબહેને આ સવાલ સાંભળ્યો અને તેમની આંખમાં પાણી ભરાઈ આવ્યાં.૨૪૦
પણ મણિબહેન મુલાકાતીઓ જોડે વધારે સખત બન્યાં. કાં તો તેમને આવવા દેતાં નહીં
અથવા વહેલા ઉઠાડી મૂકતાં હતાં. રાજેન્દ્રપ્રસાદ, રાજાજી, નેહરુ, આઝાદ અને બીજાઓ
અવારનવાર સલાહ માટે, તેમનો મત જાણવા માટે અથવા ક્યારેક મિટિંગ માટે પણ
આવતા. આઝાદ વિશેનો વલ્લભભાઈનો મત પૂરેપૂરો તો બદલાયો નહીં, પણ સન ૧૯૫૦ના
છેલ્લા ચરણમાં આ બંને વચ્ચેના સદ્ભાવમાં થોડો વધારો થયો. ટંડનની કારોબારીમાં છેવટે
જોડાઈ જવાનો નેહરુનો નિર્ણય મૌલાનાને આભારી હતો, તે વલ્લભભાઈ જાણતા હતા.

ડિસેમ્બરની ૫મી તારીખે વલ્લભભાઈએ જાણી લીધું કે હવે અંત આઘો નથી. તે રાત્રે
મણિબહેને સાંભળ્યું કે વલ્લભભાઈ નઝીરની પંક્તિ ગણગણતા હતા - "જિંદગી કા યહ
તમાશા ચંદ રોજ" . આશ્રમની પ્રાર્થનાની પંક્તિઓ હવે તેમને વારંવાર યાદ આવવા લાગી
હતી. ૬ઠ્ઠી તારીખે પ્રમુખ રાજેન્દ્રપ્રસાદ તેમની બાજુમાં આવીને દસ મિનિટ બેઠા પણ
વલ્લભભાઈ એટલા બીમાર હતા કે અક્ષર પણ બોલી શક્યા નહીં. ડિસેમ્બરની આઠમી