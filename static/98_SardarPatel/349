૧૯૪૫-૪૭/વિજય ૩૪૯

આ વલણ જરૂરી હતું, કારણ કે આ સમયે સુભાષની પ્રતિષ્ઠા ચરમ સીમાએ પહોંચી
હતી. આમાં ભાવના પણ હતી, કારણ કે વલ્લભભાઈને સુભાષની બહાદુરી માટે માન હતું.
"ભારત છોડો" આંદોલનની બાબતમાં સરદારે દાખવેલા વલણ માટે સુભાષના ટેકેદારો અને
તેમના આગેવાન સરત બોઝ તેમના પ્રશંસક હતા. સન ૧૯૩૯માં સુભાષે માગ્યું હતું તે
સરદારે સન ૧૯૪૨માં કર્યું હતું. સરત બોઝ સન ૧૯૪૫ના પાનખરમાં છૂટ્યા, ત્યારે તેમણે
"બારડોલીના સરદારને ભારતના સરદાર"૨૯ તરીકે બિરદાવ્યા હતા. આઝાદ હિંદ ફોજને
ટેકો આપવામાં "શાંતિપૂર્ણ અને વાજબી માર્ગે સ્વરાજ હાંસલ કરવાની નીતિ"નો ભંગ
થતો નથી, તેવું કૉંગ્રેસે જાહેર કર્યું.૩૦ ઓરિસ્સાના માજી મુખ્ય મંત્રી બિશ્વનાથ દાસ પર
લખેલા પત્રમાં વલ્લભભાઈએ આ મંતવ્ય અને આ રણનીતિની વધારે સ્પષ્ટતા કરી :

આઝાદ હિંદ ફોજના લોકોનાં બહાદુરી અને ત્યાગને કૉંગ્રેસે વખાણ્યાં છે. આનો અર્થ
એવો નથી કે તેના આગેવાનોએ અપનાવેલું વલણ સાચું છે. કૉંગ્રેસે કદી આ વાત સ્વીકારી
નથી....પણ થોડા વખત માટે આપણે વધારે સહિષ્ણુ બનવું પડશે.૩૧

સરત બોઝે દાખવેલી ઉષ્માના જવાબરૂપે વલ્લભભાઈએ મધ્યસ્થ ધારાસભામાં કૉંગ્રેસી
જૂથના આગેવાન તરીકે તેમનો વિચાર કર્યો. આ ધારાસભાના હાથમાં કશી સત્તા ન હતી,
અને વલ્લભભાઈ, નેહરુ, આઝાદ અગર રાજેન્દ્રપ્રસાદ તેમાં જાય તેવો સવાલ જ ઊભો થતો
ન હતો. પણ કૉંગ્રેસી જૂથના આગેવાન થવું તેમાં મોટું માન સમાયેલું હતું. રાજાજી આ કામ
સ્વીકારવા તૈયાર ન થાય ત્યારે સરદારે સરત બોઝનો વિચાર કર્યો.

અગાઉની મધ્યસ્થ ધારાસભામાં કૉંગ્રેસની આગેવાની કરનાર ભૂલાભાઈને તો આ વખતે
ટિકિટ પણ આપવામાં આવી નહીં. સન ૧૯૪૨ અંગે દેસાઈના વલણ અંગે અને લિયાકત
જોડે ક્ષણભંગુર કરાર કરવામાં તેમણે ભજવેલા ભાગ અંગે વલ્લભભાઈના અને કારોબારીના
પ્રતિભાવ આપણે જોઈ ગયા છીએ. આ અનાદરથી ભૂલાભાઈ ભાંગી પડ્યા અને તેમના
સંખ્યાબંધ મિત્રો અને પ્રશંસકો નારાજ થયા. ભૂલાભાઈ છટાદાર વક્તા હતા અને
સન ૧૯૨૮થી તેમણે કૉંગ્રેસની નોંધપાત્ર સેવા બજાવી હતી. બારડોલી અંગે વલ્લભભાઈ
અને ખેડૂતોનો કેસ બ્રુમફીલ્ડ-મૅક્સવેલ કમિશન પાસે તેમણે ઓજસ્વી રીતે રજૂ કર્યો હતો.

ભૂલાભાઈ દેસાઈને પડતા મૂકવામાં સરદાર પટેલે "ખાસ રસ દાખવ્યો હતો" તેવો
આક્ષેપ આઝાદે મૂક્યો છે, પણ તેની વિગતો કે પુરાવા આપ્યા નથી.૩૨ જુલાઈમાં વૅવેલની
કાઉન્સિલ માટે કૉંગ્રેસ તરફથી જે યાદી આઝાદે જુલાઈમાં આપી હતી તેમાં પણ
ભૂલાભાઈનું નામ પડતું મુકાયું હતું, તે હકીકત રજૂ કરવાનું મૌલાના ભૂલી ગયા છે.૩૩
વલ્લભભાઈ પર બીજું ટીકાસ્ત્ર છોડતાં આઝાદ કહે છે કે, "કૉંગ્રેસના કેટલાક પીઢ
આગેવાનો" "ભૂલાભાઈ દેસાઈની ઈર્ષ્યા" કરવા લાગ્યા હતા.૩૪ પણ ભૂલાભાઈ એટલા
બીમાર હતા અને એટલા ભદ્રવર્ગીય હતા કે કૉંગ્રેસમાં સરદારના સ્થાન માટે જરા પણ જોખમ
ઊભું કરી શકે નહીં. ભૂલાભાઈને ટિકિટ આપવાનો આગ્રહ કરતા અનેક તાર વલ્લભભાઈને
અને પોતાને મળી રહ્યા હતા તેનો ઉલ્લેખ કરીને મહાત્માજીએ ભૂલાભાઈને પત્રમાં
જણાવ્યું કે,