આ કામ વૅવેલનું હતું. હિંદુસ્તાનને લાંબા ગાળે બળજબરીથી દબાવી શકાશે નહીં, તેની
ખાતરી થઈ ગયા પછી કૉંગ્રેસ કારોબારીને છોડવા અને જનતાનું પ્રતિનિધિત્વ કરનાર
આગેવાનો જોડે ચર્ચાઓ કરવા માટે તેણે ચર્ચિલની અનુમતિ માગી હતી. પોતાની દરખાસ્તો
માટે આગ્રહ કરવા વૅવેલ લંડન આવી પહોંચ્યા ત્યારે ચર્ચિલે કહ્યું કે "અમારા પર તમારે
થોડી દયા રાખવી ઘટે છે." ૪૦ મિનિટ સુધી ભારત અંગે લાંબાલચક મરસિયા ગાયા પછી
ચર્ચિલે હિંદુસ્તાનને હિંદુસ્તાન, પાકિસ્તાન અને રાજવીસ્તાન એવા ત્રણ ટુકડાઓમાં વહેંચી
નાખવાની વાત કરી, અને છેવટે ઉમેર્યું કે હિંદુસ્તાન અમારા માટે સૌથી મહત્ત્વનો પ્રશ્ન
નથી.૧  શાંતિના સમયમાં ભારતમાં દમનનીતિ ચાલુ રાખવા માટે અંગ્રેજ નાગરિક અને
અંગ્રેજ સૈનિકનો સહકાર મળશે નહીં, તેવું વૅવેલે આગ્રહપૂર્વક કહ્યું. ઘણાં અઠવાડિયાં સુધી
વૅવેલને લંડનમાં રાહ જોવડાવ્યા પછી ચર્ચિલે નમતું જોખ્યું. હિંદુસ્તાન પાછા આવીને વૅવેલે
રેડિયો પર જાહેરાત કરી કે કૉંગ્રેસ કારોબારીને છોડી દેવામાં આવશે, અને ભારતીય
આગેવાનોને સિમલામાં વાટાઘાટો માટે બોલાવવામાં આવશે.

વલ્લભભાઈ અને દેવ યરવડા જેલમાંથી જૂનની ૧૫મી તારીખે સવારે ૭:૩૦ વાગ્યે બહાર
નીકળ્યા. એક પણ ડાઘ વગરનાં, ખાદીનાં વસ્ત્રોમાં સજ્જ વલ્લભભાઈએ દરવાજે મળેલા
તમામ લોકોને એક મોટી ચિંતામાંથી મુક્ત કર્યા. "મારી તબિયત હોઈ શકે તેટલી સારી
છે."૨ મહારાષ્ટ્ર પ્રાંતિક કૉંગ્રેસ સમિતિના અધ્યક્ષ નરહરિ ગાડગિલના પૂનાના નિવાસમાં
તેમને લઈ જવામાં આવ્યા. ત્યાં એકઠા મળેલા મિત્રોને સરદારે સંદેશો આપ્યો કે "તૈયાર
રહેજો. આઝાદી આવી રહી છે."૩ કલાક પછી વલ્લભભાઈ મોટરમાં પંચગની ગાંધીજી અને
મણિબહેનને મળવા માટે ઊપડ્યા. ગાંધીજીને મૌનવાર હતો, તેથી ગાંધીજી તો અક્ષર પણ
બોલ્યાં નહીં. પણ તેમણે ચિઠ્ઠી લખીને આનંદ દર્શાવ્યો અને વલ્લભભાઈને આવકાર્યા.
ચિઠ્ઠીમાં મુખ્ય વાત એ હતી કે સરદારે "કટિસ્નાન ફરી શરૂ કરવું જોઈએ. દૂધ, ગ્લુકોઝ,
મધ અને પચાવી શકાય તો માખણ જ ખાવાં અને રેસાવાળો ખોરાક ખાવો નહીં."૪ ત્રણ
વરસ પછી બાપદીકરી મળ્યાં તે મિલનની કોઈ નોંધ આપણી પાસે નથી. એકબીજાને
મળવા ચરણ ઉતાવળા થયા હશે ? હૈયાં ધબક્યાં હશે? હાથ લંબાયા હશે ? આંગળીઓ
કંપી હશે ? આ પ્રસંગ અતિશય અંગત હોવાથી મણિબહેનની ડાયરીમાં નોંધાયો નથી.

ચાર દિવસ પછી વલ્લભભાઈ અને મહાત્માજી ટેકરી ઊતરીને નીચે આવ્યા. મોટરમાં
આગાખાન મહેલમાં ગયા અને કારાવાસ દરમિયાન કસ્તૂરબા અને મહાદેવભાઈને
એકબીજાથી ચાર ફૂટને અંતરે અગ્નિદાહ દેવાયો હતો, ત્યાં ચુપચાપ ઊભા રહ્યા. આ બંનેનું
મહાત્માજીના જીવનમાં શું સ્થાન હતું તે વલ્લભભાઈ સમજતા હતા, અને વલ્લભભાઈના
મનમાં તેમના માટે જે ભાવના હતી તે ગાંધીજી જાણતા હતા. આ બંનેએ પોતાને માટે અને
અન્ય માટે પરિતાપ અનુભવ્યો.૫ કૃપાલાણી આ બંનેને પૂનામાં મળ્યા અને તેમની સાથે
રેલવેમાં મુંબઈ આવ્યા. બોરિબંદરે "મહાત્મા ગાંધી કી જય, વલ્લભભાઈ પટેલ કી

૩૪૩