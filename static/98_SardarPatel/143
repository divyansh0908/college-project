૧૯૨૨-૨૯/સરદાર ૧૪૩

માટે મહાત્માજીએ શોધી કાઢેલા ઉપાય તરીકે રેંટિયાનો પ્રચાર કરતા અને દહેજ અથવા
શરાબીપણાને વખોડતા. સાંભળવા માટે તો ઘણા લોકો એકઠા મળતા. પણ બહુ ઓછા
લોકોને સમજાવી અથવા વાળી શકાયા. સન ૧૯૨૫ના જાન્યુઆરીમાં ગોધરાની સભામાં
ગાંધીજીના પ્રવચન પછી વલ્લભભાઈ ભાષણ કરવા ઊભા થયા. "આપણે ક્યાં છીએ તે
જાણવા માટે હું તમારા ચહેરા ધ્યાનથી જોઈ રહ્યો છું. ત્રણ વરસ અગાઉ બાપુના શબ્દોની
જેટલી ઊંડી છાપ તમારા હૃદયમાં પડતી, તેટલી છાપ આજે પડે છે કે નહીં તે હું સમજવા
માગું છું. આ એક જ માણસ એવો છે કે જે આપણને સ્વરાજ અપાવશે.... ત્યાર પછી
આપણે મોજમજા કરશું. અત્યારે તો મને કહો કે તમારામાંથી કેટલા જણ બે હજાર વાર
સૂતર આપવાના છે ?" માત્ર પાંચ જ લોકોએ હાથ ઊંચા કર્યા અને તે પણ વલ્લભભાઈના
ગોધરામાં.૧૦૦

અઠવાડિયા પછી ભાવનગરના દેશી રજવાડાના દીવાન સર પ્રભાશંકર પટ્ટણીએ એક
સભામાં કાંતવાનું વ્રત લીધું. આ સભામાં અસ્પૃશ્યતાનિવારણની વાત થઈ, ત્યારે
વલ્લભભાઈએ ટૂંકી ટચ પણ સચોટ વાત કરી. તેમણે જાહેર કર્યું કે "આજે સાંજે છ વાગ્યે
હરિજનવાસમાં અસ્પૃશ્ય ભાઈઓનાં દર્શન કરવા જવાનો છું." હરિજનવાસ કઈ બાજુએ
આવ્યો તે ભાવનગરના યજમાનો જાણતા ન હતા. આડે અવળે રસ્તે વલ્લભભાઈને
રખડાવવામાં તેમણે આખો કલાક બગાડ્યો. બારડોલી નજીક આવેલા ભુવાસણ નામના
ગામડામાં પાંચસો-સાતસો જણની સભામાં વલ્લભભાઈએ નિયમિત કાંતનાર લોકોને હાથ
ઊંચા કરવાનું કહ્યું ત્યારે માત્ર ત્રણ માણસોના હાથ ઊંચા થયા.૧૦૧

સન ૧૯૨૫ની આખરમાં કચ્છના દેશી રજવાડાનો પ્રવાસ અતિશય નિરાશાજનક
નીવડ્યો. "આખી રાત બળદગાડાની જીવલેણ મુસાફરી કરીને ૨૮ માઈલ દૂર આવેલા
કોઠારા ગામે પહોંચ્યા." મહાદેવભાઈએ લખ્યું છે, કોઠારાની સભામાં ઘણો ઘોંઘાટ થતો
હતો. સભામાં છેવાડે બેસાડવામાં આવેલા હરિજનો પાસે વલ્લભભાઈ ગયા અને તેમાંથી
થોડા જણને સવર્ણો જોડે બેસાડવા આગળ લઈ આવ્યા. પણ આ જગાએ બહુ ઓછા સવર્ણો
બેઠેલા હતા. મહાદેવભાઈએ નોંધ્યું છે તેમ ઘણાખરા સવર્ણો પોતા માટે અલગ રખાયેલી
જગામાં બેઠા હતા. તે જમાનામાં અસ્પૃશ્યતાનિવારણ માટેની સભાઓમાં પણ હરહંમેશ
આવું બનતું હતું, તે ખ્યાલમાં રાખવું જોઈએ.૧૦૨ કચ્છની ધરતીમાં અસ્પૃશ્યતાનાં મૂળ ઊંડાં
ઊતરી ગયાં હતાં. માંડવી બંદરમાં મળેલી સભામાં પ્રમુખે ગાંધીજીને અપાયેલું માનપત્ર
વાંચી સંભળાવ્યું. પણ પછી હાથોહાથ આપવાને બદલે માનપત્ર મહાત્માજીના ખોળામાં
ફગાવ્યું. કારણ કે ગાંધીજી થોડે દૂર માંડવીના હરિજનો જોડે બેઠા હતા. ગાંધીજી પણ અછૂત
બની ગયા હતા. તેમને માન આપી શકાય, પણ તેમને અડવાનું અશક્ય હતું.૧૦૩

મહાદેવભાઈએ નોંધ્યું છે કે વલ્લભભાઈ ઘણી વખત ઉદાસીનતાને હાંસીમજાકથી ઉડાવી
દેતા. ડાયરીમાં તેમણે એક દાખલો નોંધ્યો છે :

(કચ્છમાં) એક જગાએ અમને જાણીબૂજીને દૂરના અલગ ઓરડામાં ઉતારવામાં આવ્યા
અને પિત્તળના થાળીવાટકાને બદલે પતરાળાંપડિયામાં જમવાનું પીરસવામાં આવ્યું, કે
જેથી અમારે કારણે તેમનાં વાસણો અભડાય નહીં. બરાબર આ વખતે વલ્લભભાઈએ
ભારેખમ મોઢું રાખીને નોકરોને ગાંધીજીના ભત્રીજા કૃષ્ણદાસની ઓળખાણ આપી.

"અમે બધાં તેનું (કૃષ્ણદાસનું) ખાસ ધ્યાન રાખીએ છીએ તેનું કારણ જાણો છો ?