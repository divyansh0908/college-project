૧૯૩૯-૪૫/બંધનગ્રસ્ત ૩૩૩

વલ્લભભાઈ અને કૃપાલાણીને લાગ્યું હોય તેમાં નવાઈ નથી. નેહરુના માનસ જેટલી
સર્વદેશીયતા વલ્લભભાઈમાં ન હતી. કવિતા, કળા, સંગીત, નાટકોમાં જવાહરલાલનું મન
ઉત્સાહપૂર્વક ભ્રમણ કરી શકતું. આ ક્ષેત્રોમાં વલ્લભભાઈ જરા પણ રસ ધરાવતા નહીં.
વલ્લભભાઈનું માનસ અસ્ત્રાની ધાર જેટલું તીક્ષ્ણ હતું અને આખી જિંદગી લોકો જોડે કામ
પાડવાના અનુભવથી વધારે પરિપક્વ બન્યું હતું. અહમદનગરના સાથીઓનો અંદાજ
બાંધનાર પટ્ટાભિએ વલ્લભભાઈને "સૌથી વધારે શાણા" કહ્યા છે.૨૫૬ દાયકાઓ સુધી
લોકોને નિહાળ્યા અને સાંભળ્યા પછી અને આંટા મારતાં મારતાં મનન કર્યા પછી તેમનામાં
પરખશક્તિ પ્રગટ થઈ હતી અને આ ભંડારની ઊંડાઈ ઓછી ન હતી.

માત્ર વૅવેલે જ જવાહરલાલને પુસ્તક આપ્યું તેવું નથી. સપ્ટેમ્બરમાં વલ્લભભાઈએ
નેહરુના "પ્રિયદર્શિનીને પત્રો"ના ગુજરાતી અનુવાદની નકલ તેમને ભેટ આપી. નવજીવને
આ ગ્રંથ વલ્લભભાઈને મોકલ્યો હતો, સરકારે આવવા દીધો હતો અને વલ્લભભાઈએ
જવાહરલાલને પહોંચાડ્યો હતો.૨૫૭

મુંબઈની આર્થર રોડ જેલ, યરવડા અને નાશિકની જેલોનો અનુભવ લઈને પંદર
મહિનાના કારાવાસ પછી સન ૧૯૪૪ના માર્ચમાં ડાહ્યાભાઈ છૂટ્યા હતા. મણિબહેન છૂટ્યાં
હતાં પણ દોઢ મહિના પછી બારડોલીમાં ફરી પકડાયાં અને ગંદકી તથા મચ્છર માટે વિખ્યાત
સુરતની જેલમાં રાખવામાં આવ્યાં. મણિબહેનને ત્યાં મોકલાયાં જાણીને સરદારને ઘણું દુઃખ
થયું. પણ "જે જ્યારે આવી પડે ત્યારે તેમાં આનંદ માણવા"ની સલાહ દીકરીને આપવા
સિવાય વલ્લભભાઈ બીજું કરી શકે તેમ ન હતા.૨૫૮ ડાહ્યાભાઈના કાગળમાં મણિબહેનની
કમનસીબીનું વર્ણન કરીને વલ્લભભાઈ લખે છેઃ

તે તમારી જોડે ખુલ્લી રીતે બોલી શકતી નથી, અને તમે તેને વઢશો તેમ ડરે છે....
દુનિયાદારીનાં બધાં સુખ અને આનંદ છોડીને હંમેશાં સફેદ ખાદી જ પહેરે છે. રંગીન
કપડાં તેણે કદી પહેર્યાં નથી. તેના જેટલી તપસ્વી બાઈ બીજી ભાગ્યે જ હોય.... તેના
મનમાં ભાનુમતી અંગે કશો પૂર્વગ્રહ નથી. વખત જતાં આ બંને એકબીજાને ચાહતાં
થશે.૨૫૯

સુરતમાં મુશ્કેલી વેઠ્યા પછી મણિબહેનને ફરી યરવડા મોકલવામાં આવ્યાં. બીજી
વખતની કેદમાંથી મણિબહેનને છૂટવાને અઢી મહિનાની વાર હતી, અને પોતાના છુટકારાની
તો કોઈ નિશાની દેખાતી ન હતી. ત્યારે મણિબહેને પોતાથી અલગ પડીને સ્વતંત્ર માર્ગ
અપનાવી લેવો જોઈએ તેવું વલ્લભભાઈના મનમાં એકાએક ઊગી આવ્યું. તેમણે લખેલા
કાગળથી મણિબહેનને દુઃખ થયું હશૈ, અને કદાચ ઉદાસી પણ થઈ હોય :

મણિબહેન પર પત્ર, ૧૩-૧૨-૪૪ : મનમાં વિચાર આવ્યા કરે છે કે દુનિયામાં મારો
સમય ભરાઈ ચૂક્યો છે. તમે કેટલો વખત મારી જોડે ગાળી શકશો ? ભવિષ્યનો વિચાર
કરતાં તમને એવું નથી લાગતું કે તમારા કોઈ પણ મનગમતા ક્ષેત્રમાં તમારે બેસી જવું
જોઈએ કે જેથી હું જાઉઁ ત્યારે તમારે અચાનક મુશ્કેલીઓ વેઠવી ન પડે ?