૧૯૩૪-૩૯/અધિષ્ઠાતા ૨૮૩

પોલૅન્ડની આઝાદી માટે લડે તેવી અપેક્ષા રાખી શકાય નહીં તેવાં જવાહરલાલનાં મંતવ્યોને
મોટા ભાગના લોકોનો ટેકો છે તેવી જાણકારી હોવાથી સરદારે પોતાનું વલણ ઠરાવ્યું હતું.૨૧૨

પોતે સત્તા છોડવી પડશે તેનો ખચકાટ હોવા છતાં ભારત-બ્રિટન વચ્ચેના મતભેદની
વાસ્તવિકતા સરદારે સ્વીકારી લીધી. લોકોમાં પ્રતિષ્ઠા ગુમાવવા કરતાં પ્રાંતોમાં
પ્રધાનપદાનો ત્યાગ કરવો વધારે સારું હતું. બ્રિટન સહકાર આપે તો કૉંગ્રેસ પ્રતિષ્ઠા અને
પ્રધાનપદ બંને જાળવી શકે. લડાઈને અંતે ભારતને આઝાદી અપાશે, તેવી બ્રિટિશ સરકારે
જાહેરાત કરી હોત અને દરમિયાનમાં હિંદી પ્રતિનિધિઓને કેન્દ્રની સત્તા જોડે સાંકળી લેવામાં
આવ્યા હોત તો હિંદીઓમાં સ્વાતંત્ર્યનો ઉત્સાહ પ્રગટ્યો હોત અને ભારત નાઝીવાદ સામેના
યુદ્ધમાં હોંશભેર જોડાયું હોત. ગાંધીજીએ અને કારોબારીએ બ્રિટન પાસે આ બે માગણીઓ
રજૂ કરી. જવાબ આવે ત્યાં સુધી બ્રિટનની યુદ્ધનીતિ અંગે રોજબરોજ પ્રતિભાવ આપવા માટે
કારોબારીએ ત્રણ સભ્યો જવાહરલાલ, વલ્લભભાઈ અને આઝાદની સમિતિ નીમી અને
જવાહરલાલ તેના અધ્યક્ષ નિમાયા.

બ્રિટિશ સરકારે દીર્ઘદૃષ્ટિ રાખવી જોઈએ, તેવું કહેવામાં કેટલાક અંગ્રેજો પણ કૉંગ્રેસ સાથે
જોડાયા. "હિંદુસ્તાનનો ટેકો મેળવી લેવાની ઐતિહાસિક તક" અંગે માન્ચેસ્ટર ગાર્ડિયને
લખ્યું અને મજૂર નેતા એટલીએ "કલ્પનાસભર અંતઃદૃષ્ટિ"નો ઉલ્લેખ કર્યો.૨૧૩ પંજાબના
કેટલાક અંગ્રેજ અધિકારીઓએ લિન્લિથગોને ખાનગીમાં સલાહ આપી કે "સ્વાતંત્ર્ય માટેના
આ યુદ્ધને અંતે ભારતને સ્વાધીનતા મળ્યા સિવાય રહેવાની નથી તેવી જાહેરાત તેમણે થોડા
પ્રેરણાદાયી શબ્દોમાં કરવી જોઈએ."૨૧૪ પણ સરકાર કોઈનું સાંભળવા તૈયાર ન હતી.
કૉંગ્રેસ કારોબારીની માગણી જીવનમરણના યુદ્ધમાં સંડોવાયેલા બ્રિટન સામે તોળાયેલી ઘાતક
ધમકી છે, તેવું અર્થઘટન કરવામાં આવ્યું. રાજ્યમંત્રી લૉર્ડ ઝેટલૅન્ડે ઉમરાવ સભામાં
લગભગ આ મતલબનું કહ્યું૨૧૫ અને લિન્લિથગોએ ઇંગ્લૅન્ડના રાજવીને લખી જણાવ્યું કે
"યુદ્ધ પ્રયાસમાં કૉંગ્રેસના ટેકાના વળતરમાં આપણી પાસેથી મહત્ત્વની રાજકીય છૂટછાટો
પડાવી લેવા માટે મારા પર સતત અને અતિશય સખત દબાણ થઈ રહ્યું છે."૨૧૬ પંજાબના
અધિકારીઓની દરખાસ્તની હાંસી ઉડાવવામાં આવી.૨૧૭

કૉંગ્રેસની વિનંતીને ઠોકરે મારવા ઉપરાંત સરકારે કૉંગ્રેસના શત્રુઓને મજબૂત બનાવવાનું
ઠરાવ્યું. લિન્લિથગોએ રાજવીને સ્પષ્ટ અને નિખાલસ રીતે જણાવ્યું કે પોતાના પર દબાણ
થઈ રહ્યાનો "ખ્યાલ આવ્યો કે તરત જ" તેમણે "મહત્ત્વનાં વર્ગો અને કોમોના
પ્રતિનિધિઓને તાબડતોબ બોલાવી લીધા. ચેમ્બર ઑફ પ્રિન્સીઝના ચેન્સેલર તથા
જિન્નાહનો સમાવેશ કરવામાં આવ્યો... તેમની જોડે વારાફરતી મુલાકાતો ગોઠવી... આ
કામ અતિશય બોજારૂપ અને ત્રાસદાયી હતું... છતાં આ જહેમત કરવા યોગ્ય હતી."૨૧૮
લિન્લિથગોએ ભાગલા પાડીને રાજ કરવાની નીતિ અપનાવી. "જિન્નાહ, જવાહરલાલ
અને ગાંધીજી સાથે મળીને પરિસ્થિતિની ચર્ચા કરવા લાગ્યા" ત્યારે "કેટલીક ક્ષણો મારા
માટે અતિશય ચિંતાજનક હતી" તેવું લિન્લિથગોએ ઝેટલૅન્ડ પરના પત્રમાં કબૂલ કર્યું છે.૨૧૯
પણ સરકારનું નસીબ બળવાન હતું. વાઇસરૉયે પોતાને બોલાવ્યાથી "ગાંધી અને કૉંગ્રેસ
ચોંકી ઊઠ્યાં"૨૨૦ તેવું કહેનાર જિન્નાહ કૉંગ્રેસને મજબૂત બનાવવાનો ઇરાદો ધરાવતા ન
હતા. પોતાને મળનાર "હિંદીઓનાં હિતો અને દાવાઓ" એકબીજાથી ટકરાતાં હોવાનું
વાઇસરૉય કહી શક્યા.૨૨૧

કૉંગ્રેસની વિનંતી અચાનક અથવા અણધારી ન હતી અને યુદ્ધની જાહેરાત પછી જ