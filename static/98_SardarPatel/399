૧૯૪૫-૪૭/વિજય ૩૯૯

બંધારણસભાના પ્રમુખ તરીકે ચૂંટાયેલા રાજેન્દ્રપ્રસાદે વલ્લભભાઈની સલાહથી નહીં, તો
છેવટે અનુમતિથી ૨૯મી એપ્રિલે બંધારણસભાને જણાવ્યું કે:

સંભવ છે કે સંઘમાં તમામ પ્રાંતો સામેલ ન થાય. કમનસીબે આવું બને તો ભારતના
અન્ય વિસ્તારો માટેના બંધારણથી આપણે સંતોષ માનવો પડશે. આનો અર્થ એ થશે કે
ભારતના અને સાથોસાથ કેટલાક પ્રાંતોના પણ ભાગલા પાડવા પડશે.૨૯૧

વલ્લભભાઈએ મે માસની ૯મી તારીખ સુધી જાહેર રીતે પાકિસ્તાનની સંભાવના
સ્વીકારી નથી. આ હેતુ માટે એસોસિયેટેડ પ્રેસ ઑફ અમેરિકા જેવી આંતરરાષ્ટ્રીય સમાચાર
સંસ્થાને પસંદ કરીને તેમણે તેના ખબરપત્રીને જણાવ્યું:

ભારતના ભાગલા પાડવાનો નિર્ણય બ્રિટન કરે તો એક વિકલ્પ એ છે કે બંધારણ-
સભાઓને બધી સત્તા સોંપી શકાય. બંધારણસભાનો સતત બહિષ્કાર કરનાર લીગના આ
સભા માટે ચૂંટાયેલા સભાસદોની બનેલી અલગ બંધારણસભા લીગ પાસે અત્યારે પણ
છે.

કૉંગ્રેસે હંમેશાં કહ્યું છે કે સાથે રહેવા ઇચ્છતા ન હોય તેવા કોઈ પણ વિસ્તાર અગર
જૂથ પર બળજબરી કરવામાં આવશે નહીં. પણ કૉંગ્રેસ જોરતલબીને તાબે થશે
નહીં....તેથી મુસ્લિમ લીગ અલગ પડી જવાનો આગ્રહ રાખતી હોય તો કૉંગ્રેસ
જબરદસ્તીથી તેને સાથે રાખવાની  નથી, પણ આને પરિણામે બંગાળ અને પંજાબના
ભાગલા પાડવા પડશે.૨૯૨

વલ્લભભાઈએ મૌન છોડ્યા પછી પણ સાવચેતી છોડી નથી. જો લીગનો આગ્રહ હોય
અને જો બ્રિટન નિર્ણય કરે તો પોતે પાકિસ્તાન સ્વીકારી લેશે, કારણ કે કૉંગ્રેસ હંમેશાં
જોરતલબીની વિરુદ્ધ રહી છે. આ પરિવર્તનની પૂરી જવાબદારી સંપૂર્ણતઃ બીજા પર
ઢોળવામાં આવી છે. હકીકતમાં આ પરિવર્તન નથી. વલ્લભભાઈએ સન ૧૯૪૬ના
ડિસેમ્બરથી પાકિસ્તાન સ્વીકારી લીધું, અને હિંદુસ્તાની જનતાએ સન ૧૯૪૭ના મે-
જૂનમાં તેનો સ્વીકાર કર્યો. વચગાળાના આ સમય દરમિયાન વલ્લભભાઈએ અતિશય
ઉત્કૃષ્ટ પ્રકારની રાજનીતિ અપનાવી. ધીરજ રાખવામાં, યોગ્ય સમય પસંદ કરવામાં,
દલીલ અને રજૂઆતમાં અને પોતાની વાત બીજાઓ મારફતે રજૂ કરવાની બાબતમાં★
વલ્લભભાઈએ રાજાજીને ઘણા પદાર્થપાઠ શિખવાડ્યા, કારણ કે પાંચ વરસ અગાઉ આ
ઉકેલના પુરસ્કર્તા તરીકે રાજાજી રાજકીય વનવાસમાં હડસેલાઈ ગયા હતા. તે સમય અને તે
સંજોગો તદ્દન જુદા હતા. ખાસ નોંધપાત્ર હકીકત એ છે કે રાજાજી ઉતાવળા થઈ ગયા હતા,
પણ વલ્લભભાઈએ ધીરજ દર્શાવી હતી. રાજાજીએ પોતાના ઉકેલની તરફેણમાં લાંબી લાંબી
દલીલો કરી હતી. વલ્લભભાઈ મૂંગા રહ્યા અને વખત આવ્યે તેમણે જાહેર કર્યું કે બીજા
વિકલ્પો શોધવાનો પોતાનો પ્રયાસ નિષ્ફળ ગયો છે.

★ સરદાર પોતાની લડાઈ લડવાનો ભાર બીજાઓ પર લાદી શકે છે તે ખરેખર આશ્ચર્યજનક છે.
રાજગોપાલાચારીની ડાયરી, ૨૮-૩-૪૭ (રાજગોપાલાચારીના દસ્તાવેજ).