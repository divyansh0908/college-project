૧૯૪૮-૫૦/સિપાહી ૫૧૭

આપ્યા કે તિબ્બત કબજે કરી લેવામાં આવ્યું છે.૧૨૪ વલ્લભભાઈએ ચીન અને તિબ્બત
અંગેના પોતાના વિચારોની લેખિત નોંધ કરી રાખવાનું ઠરાવ્યું. આ નોંધ લખતાં અગાઉ
તેમણે વિદેશમંત્રી ગિરજા શંકર વાજપાયી જોડે ચર્ચા કરી.૧૨૫ વાજપાયી પણ તિબ્બત અંગે
ભારતે અપનાવેલા વલણથી વલ્લભભાઈ જેટલા જ વ્યથિત હતા. તેમણે નેહરુ પાસે ફરિયાદ
પણ નોંધાવી હતી કે પણ્ણીકર "મારી સૂચનાઓ કે ભારતના કરતાં પણ ચીની દૃષ્ટિબિંદુ,
ચીની દાવા, ચીની નકશા અને ચીની મનોવૃત્તિથી ઘણા વધારે પ્રભાવિત થયા લાગે છે."૧૨૬

ભારત, ચીન અને તિબ્બતની બાબતમાં સરદારના વિખ્યાત પત્રનો મૂળ મુસદ્દો શંકરે
તૈયાર કર્યો હતો.★ વાજપાયીએ સૂચવેલા કેટલાક મુદ્દાઓનો પણ તેમાં સમાવેશ કરવામાં
આવ્યો.૧૨૮ પણ આ મોકલવાનો ખ્યાલ અને તેમાં રજૂ થયેલા મુદ્દાઓની ધાર સરદારનાં
પોતાનાં હતાં. તિબ્બત અંગે સરદાર ૧૭ મહિનાથી ચિંતા સેવતા હતા.

વલ્લભભાઈનો નેહરુ પર પત્ર, ૭-૧૧-૫૦: વિદેશ ખાતા અને આપણા ચીનના રાજદૂત
વચ્ચેનો તથા રાજદૂતની મારફતે ચીની સરકારને મોકલવામાં આવેલો સમગ્ર પત્રવહેવાર
હું કાળજીપૂર્વક વાંચી ગયો છું.

ચીની સરકારે શાંતિના દાવા કરીને આપણને છેતર્યા છે.... આ પત્રવહેવાર ચાલી
રહ્યો હતો તે સમય દરમિયાન ચીની સરકાર તિબ્બત પર હુમલો કરવાની તડામાર
તૈયારીઓ કરી રહી હશે, તેમાં કશી શંકાને સ્થાન નથી. ચીની સરકારનું આખરી કદમ
નરી લુચ્ચાઈ છે તેવો મારો મત છે.

દુઃખની વાત તો એ છે કે તિબ્બતવાસીઓએ આપણામાં વિશ્વાસ મૂક્યો, આપણી
દોરવણી પ્રમાણે ચાલ્યા અને આપણે તેમને ચીની ચાલબાજી અને ચીની પ્રભાવની
જાળમાંથી મુક્ત કરી શક્યા નથી.

તિબ્બતમાં અંગ્રેજી-અમેરિકન કાવતરાખોરીથી ચીન પર કશું જોખમ ઊભું થયાની
વાત માની શકે તેવા સમજદાર માણસની કલ્પના કરવી પણ અશક્ય છે. આ વાતમાં
ચીનાઓ વિશ્વાસ ધરાવતા હોય તો તેનો અર્થ એવો થયો કે તેઓને આપણા માટે સદંતર
અવિશ્વાસ છે અને ચીનાઓ આપણને અંગ્રેજ-અમેરિકન ચાલબાજીના હાથા સમજે છે.
તમારા ચીની નેતાઓ જોડેના સીધા સંપર્ક છતાં પણ ચીની આગેવાનો ખરેખર આવું
માનતા હોય તો તે એવું દર્શાવે છે કે, આપણે આપણી જાતને ચીનના મિત્ર માનતા
હોઈએ તોપણ ચીનાઓ આપણને પોતાના મિત્રો તરીકે સ્વીકારતા નથી.

તિબ્બત આપણું મિત્ર હતું અને તેના તરફથી આપણને કશો ત્રાસ થયો નથી...
તિબ્બતી સ્વાયત્તતા સ્વતંત્ર સંધિકરાર કરી શકે તેટલી હદ સુધી આપણે સ્વીકારી લીધી
છે.... ચીનાઓ સર્વોપરીતાનો અર્થ કંઈ જુદો કરતા હોય તેવું લાગે છે. તેથી ટૂંક
સમયમાં જ તિબ્બતે ભૂતકાળમાં આપણી જોડે કરેલા તમામ સંધિકરારો અને
સમજૂતીઓ ચીન નકારી કાઢશે તેવું આપણે સહેજે સ્વીકારી લેવું પડશે.

★ "આ પત્રમાં જેનો સમાવેશ થવો જોઈએ અને જેના પર ભાર મુકાવો જોઈએ તે મુદ્દાઓ
સરદારે મને જણાવ્યા અને પોતાના મત મુજબ શું કરવું જોઈએ તેની સ્પષ્ટ રજૂઆત પણ મને
સમજાવી દીધી. થોડા ફેરફાર સાથે મારો મુસદ્દો સરદારે અપનાવી લીધો."૧૨૭