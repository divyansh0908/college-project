૫૨૨ પટેલ

મુંબઈ ટેલિફોન પર જરૂરી સૂચના આપવાનો પ્રસંગ ઊભો થયો ત્યારે વલ્લભભાઈએ પાસે
બેઠેલા દ્વારકાપ્રસાદ મિશ્રને કહ્યું, "ખેર મળી જાય તો સારું, નહીંતર મારે મોરારજીને વાત
કરવી પડશે અને તેની દલીલો શરૂ થઈ જશે."૧૪૭ છતાં સરદારના ટેલિફોન અંગે મોરારજીએ
પાછળથી કહ્યું છે :

પ્રાંતિક સમિતિના પ્રમુખોને કરેલા ટેલિફોનનાં નાણાં વલ્લભભાઈ પોતાના ખિસ્સામાંથી
ચૂકવતા હતા. કૉંગ્રેસ ફંડમાંથી પણ સરદાર નાણાં ઉપાડતા નહીં અને મણિબહેન જુદો
હિસાબ રાખતાં.૧૪૮

ટેલિફોન દ્વારા વલ્લભભાઈ પોતાના રાજકીય ટેકેદારો - ઉત્તર પ્રદેશમાં પંત અને
ચંદ્રભાણ ગુપ્તા, મધ્ય પ્રદેશમાં દ્વારકાપ્રસાદ મિશ્ર અને રવિશંકર શુક્લ, મુંબઈમાં સદોબા
પાટિલ, પંજાબમાં ગોપીચંદ ભાર્ગવ અને પ્રતાપસિંઘ કૈરો, મૈસૂરમાં રેડ્ડી, આંધ્રમાં કલા
વેંકટરાવ.... બધા જોડે સંપર્ક જાળવી રાખતા. અધિકારીઓ પણ ટેલિફોન પર તેમને હેવાલ
પહોંચાડતા અને વલ્લભભાઈ પણ તેમને ફોન કરતા. મણિબહેન પછી બીજે નંબરે ટેલિફોન
તેમનો આધારસ્તંભ હતો.

મણિબહેનની કાળજી અને સાવધપણામાં રજમાત્ર પણ ફરક પડ્યો નહીં. સન ૧૯૪૬થી
૧૯૪૯ સુધી મુંબઈ મ્યુનિસિપાલિટીમાં કૉંગ્રેસ જૂથના આગેવાન અને સરદારના અવસાન
પછી પાર્લમેન્ટમાં નામ કાઢનાર ડાહ્યાભાઈએ સન ૧૯૫૦માં વલ્લભભાઈને થોડી ચિંતા
કરાવી. ડાહ્યાભાઈ અને તેમના ભાગીદારે ૧૯૪૫માં કરાંચીમાં ખરીદેલી પેઢીના બદલામાં
પાકિસ્તાન ગયેલા મુસલમાને મુંબઈમાં છોડી દીધેલી જમીન મેળવવાની પરવાનગી લેવા
માટે ડાહ્યાભાઈ દિલ્હી આવ્યા. રાજધાનીમાં આવીને પોતાનો દીકરો કોઈ ગેરવાજબી લાભ
માગે અથવા મેળવે, તેનાથી વલ્લભભાઈ ઊકળી ઊઠ્યા અને તેમણે ડાહ્યાભાઈને મુંબઈ
ચાલ્યા જવાનો આદેશ આપ્યો. એકાદબે દિવસ પછી વલ્લભભાઈએ ઘનશ્યામદાસ
બિરલાને કહ્યું કે, "મને બહુ ગુસ્સો આવ્યો. મેં તેને કહ્યું કે તું મને અહીંથી કઢાવી
મૂકશે."૧૪૯ આ કરાંચીની પેઢી ભાગલા પડ્યા પછી ભારતમાં કિંમત વગરની થઈ પડી
હતી. આ કમનસીબ ખરીદીને કારણે ડાહ્યાભાઈ પાયમાલ થઈ ગયા.૧૫૦ ધંધાની જરૂર માટે
દીકરાએ જાહેર નાણાંમાંથી થોડી રકમ ઉપાડી, ત્યારે પણ વલ્લભભાઈ ગુસ્સે થઈ ગયા.
થોડા દિવસ પછી ડાહ્યાભાઈ આ રકમ ભરપાઈ કરી આપવાના હતા, તેનાથી વલ્લભભાઈનો
ગુસ્સો શમ્યો નહીં. અને પોતાની નારાજી દર્શાવવા માટે તેમણે થોડો વખત હેમપ્રભામાં
ઊતરવાનું બંધ કર્યું.૧૫૧ ટેલિફોન બિલ અંગે વલ્લભભાઈની પ્રણાલી અથવા દીકરા તરફના
પ્રધાનના કર્તવ્ય અંગે વલ્લભભાઈએ જાળવેલા આદર્શ વધારે પડતા ઊંચા ગણીને પાછળના
શાસનકર્તાઓએ પડતા મૂક્યા છે.

વલ્લભભાઈની વિચક્ષણતામાં તલપૂર ઘટાડો થયો નહીં. ગવર્નર-જનરલ તરીકે નિવૃત્ત
થયાને ત્રણ મહિના વીત્યા બાદ નેહરુએ વલ્લભભાઈ પાસે રાજાજીને પાછા બોલાવવાની
ઇચ્છા દર્શાવી. સરદારે આ વિચારનું તાબડતોબ સ્વાગત કર્યું અને જણાવ્યું કે રાજાજી ઉત્તમ
કોટિના વિદેશમંત્રી બની શકે ! આ આકસ્મિક ફટકાથી સ્તબ્ધ થઈ ગયેલા જવાહરલાલે