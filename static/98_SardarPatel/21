૧૮૭૫-૧૯૧૮/પૂર્વરંગ : પરિશોધ ૨૧

દિવાળીબા જોડે રહેવામાં ઝવેરબાએ પૈસેટકે ઘસાવું પડતું અને માનસિક ત્રાસ પણ વેઠવો
પડતો હતો. ઝવેરબા મનમાં આવે તેમ બોલતાં અને દિવાળીબા પણ તેવું જ કરતાં. આવા
ઝઘડા વખતે ઝવેરબા હલકા ગોળનાં હતાં તે વાતનો ઉલ્લેખ થયા વગર રહે નહીં. આ બંને
સ્ત્રીઓ એક ઘરમાં શાંતિથી રહી શકે તે અશક્ય હતું. વિઠ્ઠલભાઈની ગેરહાજરીમાં
દિવાળીબાને પિયર મોકલી શકાય તેમ ન હોવાથી વલ્લભભાઈએ ઝવેરબાને પિયર મોકલી
આપ્યાં. ઝવેરબાએ આ ગોઠવણનો વિરોધ કર્યો અથવા દલીલો કરી કે નહીં તે આપણે
જાણતાં નથી. આપણને તો એટલી જ ખબર છે કે ઝવેરબા બે વરસનાં મણિબહેન અને છ
મહિનાના ડાહ્યાભાઈને લઈને પોતાને પિયર ગણામાં જઈને બે વરસ રહ્યાં. વલ્લભભાઈએ
પોતાનો નિયમ પાળ્યો અને ધણીની ઉદારતાનો ભોગ બનેલાં ઝવેરબાએ પોતાની ટેક
નભાવી. પરિણામ થોડું વિચિત્ર દેખાયું. ભાભી તો માતાને સ્થાને છે, પણ દિવાળીબા
એકલાં વલ્લભભાઈના ઘેર રહ્યાં તે અજુગતું તો ગણાયું. વલ્લભભાઈના ચરિત્ર અંગે કોઈ
ટીકા થઈ નથી અને તેમની આબરૂને કશું લાંછન લાગ્યું નથી.

વિઠ્ઠલભાઈ તેમના નાના ભાઈ કરતાં વધારે હોશિયાર અને મળતાવડા હતા અને કોઈની
તુમાખી સાંખતા નહીં. પણ વિઠ્ઠલભાઈ વધારે ઉડાઉ હતા અને વધારે ઉશ્કેરાઈ જતા. છતાં
ક્યારેક ક્યારેક સખત જહેમત પણ ઉઠાવી શકતા. ઇંગ્લૅંડમાં અઢી વરસ ગાળ્યાં ત્યારે તેમણે
મન લગાવીને અભ્યાસ કર્યો. ત્રણના બદલે અઢી વરસમાં તેમણે પોતાનો અભ્યાસ પૂરો
કર્યો. આખરી પરીક્ષામાં વિઠ્ઠલભાઈ પહેલા વર્ગમાં અને પહેલા નંબરે પાસ થયા. તેમને
પચાસ પાઉન્ડનું ઇનામ મળ્યું અને અભ્યાસના છ માસ બચ્યા.૬૦

ઝવેરબા ગણાં ગયાં અગાઉ વલ્લભભાઈ ઘણી વખત ડાહ્યાભાઈને બાબાગાડીમાં બેસાડીને
અદાલતમાં લઈ આવતા.૬૧ વચન આપ્યા પ્રમાણે વિઠ્ઠલભાઈને નાણાં મોકલતા અને ઇંગ્લૅંડ
જવાની આશા છોડી ન હોવાથી તે માટેનાં નાણાં પણ બચાવીને બાજુએ રાખતા. ઇંગ્લૅંડ
જવાની તેમની ઇચ્છા વધારે તીવ્ર બનતી જતી હતી કારણ કે શ્રીમંત અસીલોએ રોકેલા મૂરખ
જેવા બૅરિસ્ટરોના મદદનીશ તરીકે અદાલતમાં બેસવું પડે તે તેમને ખૂંચતું હતું. બૅરિસ્ટરો
અમદાવાદથી બોરસદ આવતા અને અણઆવડત હોવા છતાં મોટી ફી પડાવી જતા.
વિઠ્ઠલભાઈ સારી ભલામણો લઈને સન ૧૯૦૮ના ઑગસ્ટમાં હિંદુસ્તાન પાછા આવ્યા અને
મુંબઈના અગ્રગણ્ય વકીલ ઇન્વેરારિટીની ચૅમ્બરમાં તાબડતોબ જોડાઈ ગયા. ભાઈ બૅરિસ્ટર
થઈને આવ્યા કે તરત જ વલ્લભભાઈએ ઇંગ્લૅંડ જવા માટે તૈયારીઓ શરૂ કરી પણ વચ્ચે એક
આઘાતજનક બનાવ બની ગયો.

ઓગણત્રીસ વરસનાં ઝવેરબા વિઠ્ઠલભાઈ આવી ગયા પછી સાસરે આવી ગયાં હતાં પણ
આંતરડાના રોગથી પટકાઈ પડ્યાં. સન ૧૯૦૮ની આખરમાં વલ્લભભાઈ વહુછોકરાંઓને
લઈને મુંબઈ ગયા અને દાક્તરી સલાહ મુજબ ઝવેરબાને કામા ઇસ્પિતાલમાં દાખલ કર્યાં.
આંતરડામાં કૅન્સરની ગાંઠ હોવાથી ઑપરેશન કર્યા વગર ચાલે તેમ ન હતું. પણ ઝવેરબા
અતિશય નબળાં પડી ગયાં હોવાથી થોડી શક્તિ આવે પછી ઑપરેશન કરવાનું નક્કી થયું.
ઑપરેશનની તારીખ નક્કી થાય કે તરત જ પોતાને બોલાવવા તેવી સૂચના આપીને
આણંદમાં ખૂનના એક આરોપીના બચાવ માટે વલ્લભભાઈ આણંદ આવ્યા. વલ્લભભાઈના
ગયા પછી ઝવેરબાની તબિયત એકાએક બગડી અને ઑપરેશન તાબડતોબ કરવું પડ્યું.
તેનાથી ફાયદો દેખાયો અને વલ્લભભાઈને તારથી બધી હકીકતની જાણ કરવામાં આવી.