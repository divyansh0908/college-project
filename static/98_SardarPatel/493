નિઝામની શરણાગતિ પછી દોઢ મહિને આવેલા ૭૩મા જન્મદિને વલ્લભભાઈની પ્રતિષ્ઠા
ચરમ શિખરે પહોંચી હતી. જવાહરલાલ સવા મહિનાની પરદેશયાત્રા પર ગયા હોવાથી
વલ્લભભાઈ આ દિવસે હંગામી વડા પ્રધાન હતા. રાજાજીએ લખ્યું: "દરેક ભારતવાસી
તમારા માટે હર્ષોલ્લાસની લાગણી અનુભવે છે."૧ સરદારે આ દિવસ મુંબઈમાં
ડાહ્યાભાઈના ફ્લૅટમાં ગાળ્યો. અભિનંદનના તારનો ઢગલો થયો, તેમાં નેહરુનો તાર પણ
આવ્યો. મુલાકાતીઓ અને ટેલિફોનોની અખંડ લાઇન દિવસભર ચાલુ રહી. કેટલાક બીમાર
મિત્રો ઇસ્પિતાલની પથારીમાંથી ઊઠીને આવ્યા. નિઝામના દીકરા શુભેચ્છા પહોંચાડી
ગયા. મુંબઈ સરકારે તેમના માનમાં સચિવાલયમાં સમારંભ યોજ્યો. મુંબઈ કૉંગ્રેસ
સમિતિએ મહાત્માનું ચાંદીનું પૂતળું બનાવીને આપ્યું. અનામી રહેવા ઇચ્છતા મિત્રોએ
અશોકસ્થંભની નાનકડી પ્રતિકૃતિ, સોનામાં બનાવીને, ભેટ ધરી. એક પ્રશંસક
વલ્લભભાઈનું તૈલચિત્ર બનાવીને આપી ગયા. સરદારના મનમાં કાનૂગા દંપતી હતું. તેમણે
અમદાવાદ નંદુબહેન જોડે વાત કરી, અને મણિબહેને નોંધ્યું છે તેમ "ખૂબ ખુશ થયા."૨
કામચલાઉ વડા પ્રધાન તરીકે તેમણે બે પ્રાંતોના મુખ્ય મંત્રીઓને પત્ર લખ્યા અને તેમાં
બર્લિન, જાપાન, ચીન, ઇન્ડોનેશિયા, બર્મા, રાષ્ટ્રસંઘ અને બંને જૂથો વચ્ચે "કડવી અને
ખુન્નસી ટીકાઓ"૩ ઉપરાંત સંખ્યાબંધ આંતરિક સમસ્યાઓને આવરી લેવામાં આવી.
વલ્લભભાઈને વિશ્વપ્રશ્નોમાં તીવ્ર રસ હતો તેવું આ પરથી પુરવાર થતું નથી, પણ પોતે
"ભારતીય અલગતાવાદ"ના ટેકેદાર હતા, તેવા આક્ષેપનું આ પત્રોથી નિરસન થાય છે.૪

શિખરેથી હંમેશાં નીચે ઊતરવાનું હોય છે અને વાતાવરણ જવાહરલાલની તરફેણમાં
પલટાઈ રહ્યું હતું. પણ વલ્લભભાઈના પ્રભાવમાં બહુ ઝડપથી અથવા બહુ મોટો ઘટાડો
એકાએક થયો દેખાતો નથી. ગાંધીજીના અવસાન પછી આ પ્રક્રિયા શરૂ થઈ હતી. ગાંધીજી
જીવતા હતા ત્યાં સુધી વલ્લભભાઈએ નેહરુ માટે "મારા આગેવાન" એવો શબ્દપ્રયોગ કદી
કર્યો ન હતો. જવાહરલાલ વડા પ્રધાન હતા અને તેમનો હોદ્દો વધારે ઊંચો હતો, પણ
જવાહરલાલ જોડે મતભેદ થાય, ત્યારે દરેક વખતે વલ્લભભાઈ ગાંધીજી પાસે વાત રજૂ
કરતા. આવું બહુ ઓછા પ્રસંગોએ બન્યું, અને જ્યારે બન્યું ત્યારે ગાંધીજીએ હંમેશાં નેહરુને
ટેકો આપ્યો. પણ તે કારણથી ગાંધીજીની હયાતી દરમિયાન જવાહરલાલ અને વલ્લભભાઈ
વચ્ચેની સમાનતામાં કશો તફાવત પડ્યો નહીં. ગાંધીજીના જવાથી આ સમાનતા
આપોઆપ નષ્ટ થઈ અને નેહરુ સરદારના આગેવાન બન્યા. હૃદયહુમલો થયા પછી
વલ્લભભાઈએ ચાર મહિના ફરજિયાત આરામ કરવો પડ્યો તેને પરિણામે આ નવો સંબંધ
બળવત્તર બન્યો. ત્યાર પછી હૈદરાબાદનો પ્રસંગ બન્યો અને સરદારની પ્રતિભા ઝળહળી
ઊઠી. પણ જવાહરલાલનાં અગ્ર પદ અને તેમની લોકપ્રિયતાથી વલ્લભભાઈ પૂરેપૂરા વાકેફ
હતા. મુંબઈમાં વલ્લભભાઈ અને જવાહરલાલને ઘેરી વળેલા માનવ-મહાસાગર અંગે તેમણે
વિન્સેન્ટ શિઆનને જણાવ્યું તેમ "લોકો મારા માટે નહીં, પણ જવાહરલાલ માટે આવે
છે."૫ હૈદરાબાદની શરણાગતિ પછી પખવાડિયા બાદ વલ્લભભાઈએ ફરી વખત નેહરુને

૪૯૩