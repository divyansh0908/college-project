૩૦૬ પટેલ

દરખાસ્તને જાહેરમાં ઉતારી પાડી. છતાં તેમની મૈત્રી અતૂટ ટકી રહી. એપ્રિલની આખરે
અલ્લાહાબાદમાં મળનારી કારોબારી અને મહાસમિતિની બેઠકોમાં હાજરી આપવા માટે
વલ્લભભાઈ અને રાજાજી સાથે જ ગયા. મણિબહેને નોંધ્યું છે કે "અલ્લાહાબાદ સ્ટેશને
રાજાજી સામે દેખાવો કરવા માટે થોડા હિંદુ મહાસભાવાદીઓ કાળા વાવટા લઈને આવ્યા.
સામાન અમારી પાસે મૂકીને રાજાજી એકલા સ્ટેશન પરથી બહાર નીકળી ગયા."૧૦૫

મહાસમિતિએ રાજાજીની દરખાસ્ત ૧૨૦ વિ. ૧૫ મતે ફગાવી દીધી ત્યારે રાજાજીએ આ
મુદ્દા પર જનતાને જાગ્રત કરવા માંડી. વલ્લભભાઈએ મહાદેવભાઈને જણાવ્યું કે "રાજાજી
ઝેર વરસાવી રહ્યા છે. તેમને જાપાન જોડે લડવાની તમન્ના જાગી છે."૧૦૬ રાજાજીનાં
પ્રવચનો કૉંગ્રેસની શિસ્તનો ભંગ કરે છે તેથી રાજાજીએ મદ્રાસ ધારાસભામાંથી રાજીનામું
આપવું જોઈએ, તેવું વલ્લભભાઈને લાગતું હતું. કૉંગ્રેસ પાર્લમેન્ટરી બોર્ડના અધ્યક્ષ તરીકે
વલ્લભભાઈ રાજાજીને આવી સમજ પાડવાના હક્કદાર હતા છતાં, તેમણે સીધી રીતે આવું
કહ્યું નહીં. તેમના કહેવાથી ગાંધીજીએ રાજાજીને લખ્યું :

વલ્લભભાઈ દૃઢતાપૂર્વક એવું માને છે કે તમે ચલાવેલા પ્રચારથી લેખિત નિયમોનો ભંગ
થાય છે. તમારે ધારાસભાનું રાજીનામું આપી દેવું જોઈએ. તમારે વલ્લભભાઈનો નિર્ણય
માન્ય રાખવો જોઈએ.૧૦૭

રાજાજી પોતાના વિચારો ખુલ્લી રીતે વ્યક્ત કરે તે આવકાર્ય ગણવા૧૦૮ છતાં ગાંધીજીએ
તેમને એવી સલાહ આપી કે "તમે કૉંગ્રેસ જોડેના સંબંધ કાપી નાખો અને પછી તમારી
જાણીતી આવડત અને ઉત્સાહપૂર્વક તમારી ઝુંબેશ ચલાવો, તે વધારે સારું દેખાશે."૧૦૯
રાજાજી ધારાસભા અને કૉંગ્રેસ બંનેમાંથી રાજીનામું આપીને પોતાના મતને વળગી રહ્યા.
રાજાજીની હઠથી પરિચિત વલ્લભભાઈએ મહાદેવભાઈને જણાવ્યું કે "રાજાજી બીજા કોઈનું
દૃષ્ટિબિંદુ સાંભળવાના નથી."૧૧૦ છતાં વલ્લભભાઈએ રાજાજી જોડેનો સંબંધ છોડ્યો નહીં.
જૂનની આખરમાં સરદારની સૂચના મુજબ મણિબહેન તથા ડાહ્યાભાઈના સાળા પશાભાઈ
રાજાજીને મુંબઈ સ્ટેશને મળ્યા અને તેમને મરીન ડ્રાઇવના ફ્લેટમાં લઈ આવ્યા. રાજાજીને
પોતાના મહેમાન બનાવવાનો ભૂલાભાઈનો પ્રયાસ નિષ્ફળ ગયો.૧૧૧ રાજાજી વલ્લભભાઈના
ઘેર આખું અઠવાડિયું રહ્યા, પણ તેમણે પોતાનો વિચાર પકડી રાખ્યો.

મહાત્માજીના સાથીઓમાં "ભારત છોડો" ખ્યાલ જોડે સહમત થવામાં વલ્લભભાઈ
પહેલા અને જવાહરલાલ સૌથી છેલ્લા હતા. એપ્રિલની આખરમાં મળેલી કારોબારી
સમિતિમાં આ વિચારની પહેલી વખત ચર્ચા કરવામાં આવી. ગાંધીજી અલ્લાહાબાદ આવ્યા
ન હતા, પણ આ ખરડો તેમણે ઘડીને મોકલ્યો હતો. મહાદેવભાઈએ વલ્લભભાઈને લખ્યું
હતું કે આ ઠરાવ પસાર કરાવવાનું કામ તમારું છે.૧૧૨ જવાહરલાલ તરફથી થનાર વિરોધનો
સામનો કરીને સરદારે આ કામ પાર પાડવાનું હતું. પણ જવાહરલાલ રાજી થાય અને સરદાર
માટે કડવાશ થાય તેવી વક્રતા એ હતી, કે અલ્લાહાબાદ બેઠક અગાઉ મહાત્માજીએ
વારસાગીરીની વાત ફરી ઉચ્ચારી. "એક પણ હરફ કાઢ્યા વગર સરદાર પટેલ જેવા
આગેવાનો મારી પાછળ ચાલ્યા છે. પણ તેમને મારા વારસ ગણી શકાય નહીં. જવાહરમાં
જેવું અને જેટલું જોશ છે, તેટલું બીજા કોઈમાં નથી."૧૧૩