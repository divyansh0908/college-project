૩૦૮ પટેલ

ગાંધીજીના ખરડામાં જાપાન તરફીપણાનો આક્ષેપ મૂકી શકાય તેવાં વાક્યો ફેરવીને ખરડાને
મઠારવાનું કામ રાજેન્દ્રપ્રસાદે કર્યું. અગિયાર સભાસદોએ તેને ટેકો આપ્યો. આમાંથી છ -
વલ્લભભાઈ, રાજેન્દ્રપ્રસાદ, કૃપાલાણી, મહારાષ્ટ્રના શંકરરાવ દેવ, બંગાળના પ્રફુલ્લ ઘોષ
અને સરોજિની નાયડુ કારોબારીના સભાસદો હતાં. અને પાંચ - સિંધના જયરામદાસ
દોલતરામ, નરેન્દ્ર દેવ અને અચ્યુત પટવર્ધન એ બે સમાજવાદીઓ, આસામના ગોપીનાથ
બારડોલોઈ અને ઓરિસ્સાના વિશ્વનાથ દાસ - કાયમી આમંત્રિતો હતા. જવાહરલાલે
તૈયાર કરેલા વિકલ્પી ખરડાને છ - નેહરુ, ભૂલાભાઈ દેસાઈ, પંત અને અસફ અલી તેટલા
સભાસદો અને બે આમંત્રિતો - વિજયાલક્ષ્મી પંડિત અને સત્યમૂર્તિ -નો ટેકો હતો. પ્રમુખ
આઝાદે મત આપ્યો નહીં અને રાજાજીએ બેમાંથી એક પણ ખરડાને ટેકો આપ્યો નહીં.
ભારત પરની પોતાની પકડ છોડી દેવાની બ્રિટન પાસે માગણી કરતો નેહરુનો ખરડો પણ
રાજાજીના મત મુજબ અવ્યવહારુ હતો.

ગાંધીજી/રાજેન્દ્રપ્રસાદનો ઠરાવ એપ્રિલની ૩૦મી તારીખે સવારે પસાર થયો. પણ બપોરે
રાજેન્દ્રપ્રસાદે પોતાનો ઠરાવ પાછો ખેંચી લીધો અને નેહરુનો ખરડો સ્વીકારી લેવાની
દરખાસ્ત રજૂ કરી. પાછળથી રાજેન્દ્રપ્રસાદે ખુલાસો કર્યો કે પોતે પક્ષની એકતા ટકાવી
રાખવા ઇચ્છતા હતા. વળી નેહરુએ પોતાના મુસદ્દામાં "ગાંધીજીની દરખાસ્તના મુખ્ય
મુદ્દાઓનો સમાવેશ કરી લીધો હતો" તેવું પણ રાજેન્દ્રપ્રસાદે કહ્યું.૧૨૨ આ ચર્ચામાં ભાગ
લેનાર કૃપાલાણીએ નોંધ્યું છે કે ગાંધીજી/પ્રસાદના ઠરાવમાં મહત્ત્વના ફેરફાર કરવામાં નહીં
આવે તો પોતે રાજીનામું આપી દેશે તેવા મૌલાનાએ કરેલા નિવેદનને પરિણામે રાજેન્દ્રપ્રસાદે
ફેરવી તોળવું પડ્યું. આ ઠરાવ પસાર થયો ત્યારે તેમણે કશો વિરોધ નોંધાવ્યો ન હતો, તેવું
મૌલાનાને કહેવામાં આવ્યું, પણ તેની તેમના પર કશી અસર થઈ નહીં.૧૨૩ મૌલાનાની
પરવાનગીથી બેઠકમાં હાજર રહેલાં મણિબહેને પોતાની ડાયરીમાં નોંધ્યું છે કે

આઝાદે કરેલાં કેટલાંક વિધાનોને પરિણામે રાજેન્દ્રબાબુ નમી પડ્યા, "ઠીક છે, તો પછી
આપણે નેહરુનો ખરડો મંજૂર કરી લઈએ." બાપુ (વલ્લભભાઈ) નવો ઠરાવ લેવાની
વિરુદ્ધમાં હતા, પણ રાજેન્દ્રબાબુ પોતાની વાત પકડી રાખી શક્યા નહીં. જે થયું તે ઘણું
દુખદાયી અને ગેરવાજબી હતું.૧૨૪

આઘાતની વેદના હોવા છતાં વલ્લભભાઈએ નેહરુના ખરડાની વિરુદ્ધમાં મત આપ્યો
નહીં, અને આ ખરડો સર્વાનુમતે પસાર થયો. કૃપાલાણી કહે છે તેમ પોતે અને બીજાઓએ
પણ અગાઉના "ઠરાવ રદ કરવા માટે નાખુશીપૂર્વક સંમતિ આપી."૧૨૫ આઝાદની
દખલગીરીથી વલ્લભભાઈની ધારણા પડી ભાંગી હતી. "કામ બજાવ્યું છે" તેવો સંદેશો
વલ્લભભાઈ મહાત્માજીને મોકલી શકે તેમ ન હતું. "નેહરુના ઠરાવથી પણ કામ કરવા માટે
જરૂરી મોકળાશ મળી રહે છે" તેવું ગાંધીજીએ કહ્યું.૧૨૬ આ ખરડામાં બ્રિટનને ભારતમાંથી
ચાલ્યા જવાનું કહેવાયું ન હતું. ઠરાવમાં જણાવવામાં આવ્યું હતું કે "ભારત પર બ્રિટનનો
કબજો અંશત: પણ ચાલુ રહે, તેવી કોઈ પણ યોજના અંગે વિચારણા કરવાનું કૉંગ્રેસ માટે
અશક્ય છે."૧૨૭ ગાંધીજી આગળ ચાલી શક્યા. પણ અલ્લાહાબાદમાં જે બન્યું તેનો હેવાલ
કૃપાલાણી પાસેથી સાંભળ્યા પછી ગાંધીજીએ કહ્યું કે "તમારે મૌલાનાને જવા દેવા જોઈતા
હતા."૧૨૮