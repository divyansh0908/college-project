૩૭૦ પટેલ

કૉંગ્રેસે મે ૧૬ની યોજના સ્વીકારી લીધી છે, અને જૂન ૧૬ની દરખાસ્ત નામંજૂર કરી છે,
તેવા સમાચાર મળતાંની સાથે જ જિન્નાહે વૅવેલને જણાવ્યું કે લીગે તો જૂન ૧૬ની દરખાસ્ત
પણ સ્વીકારી લીધી છે. આના જવાબરૂપે પોતાને વચગાળાની સરકાર રચવાનું આમંત્રણ
મળશે તેવી તેમની અપેક્ષા હતી. પોતે બંને યોજના સ્વીકારી છે, જ્યારે કૉંગ્રેસે કેવળ લાંબા
ગાળાની યોજના કેટલીક શરતો સાથે મંજૂર રાખી છે, તેથી જિન્નાહને ખાતરી હતી કે
પોતાને બોલાવવામાં આવશે. પણ આમંત્રણ આવ્યું નહીં. "કૉંગ્રેસી ચાલબાજી" તરફ
અણગમો થવાથી "કેવળ જિન્નાહને સરકાર રચવાનું આમંત્રણ આપવું" તેવો વિચાર વૅવેલે
કર્યો. પણ અંતે "પોતે આ કેવી રીતે કરી શકે, તે મને સમજાતું નથી" તેવો નિષ્કર્ષ તેમણે
તારવ્યો.૧૪૦ મે ૧૬નું નિવેદન સ્વીકારી લેનાર જિન્નાહ, આ નિવેદનનો હજી સુધી સ્વીકાર ન
કરનાર કૉંગ્રેસની સરખામણીએ ઊણા ઊતરે નહીં, તેવા હેતુથી વૅવેલે "ક્રિપ્સની કલમ ૮"
મંજૂર રાખી હતી.૧૪૧ વિધિની વક્રતા એ થઈ કે હવે આ કલમને કારણે જ કેવળ જિન્નાહને જ
અથવા કૉંગ્રેસ પહેલાં જિન્નાહને આમંત્રણ આપવાનું અશક્ય બની ગયું.

જિન્નાહ સળગી ઊઠ્યા. તેમની આવડત અને વ્યૂહને પરિણામે એક મોટો લાભ લગભગ
હાથમાં આવી ગયો હતો. પણ છેલ્લી ઘડીએ તે અલોપ થઈ ગયો. તેમણે કૉંગ્રેસ પર
અપામાણિકતાનો, ક્રિપ્સ અને પેથિક લૉરેન્સ પર દ્રોહનો અને વૅવેલ પર બેવફાઈનો આક્ષેપ
મૂક્યો. ગુસ્સાના આવેશમાં તેમણે ક્રિપ્સ પર આરોપ મૂક્યો કે તેમણે પોતાની "બુદ્ધિનો
દુરુપયોગ" કર્યો છે અને કલમ ૮માંથી વિચિત્ર અને અપ્રામાણિક અર્થ"૧૪૨ તારવ્યો છે. આ
છેલ્લો આક્ષેપ સાચો નથી. કલમ ૮ તદ્દન સ્પષ્ટ છે, પણ જિન્નાહનો ગુસ્સો પાયા વગરનો
નથી. પોતાની યોજનામાં "જૂથરચના" અપરિહાર્ય અંગ છે, તેવું મેની ૨૫મી તારીખે
જાહેર કર્યા છતાં, આ જૂથરચનાના વિરોધ સાથે કૉંગ્રેસે મોકલેલા જવાબને યોજનાનો
સ્વીકાર ગણી લેવામાં આવ્યો. વલ્લભભાઈની તાબડતોબ અને મક્કમ નિર્ણય લેવાની શક્તિ
અને ક્રિપ્સની હોશિયારીના સંયોજનથી જિન્નાહ સરકારની સ્થાપના અટકી પડી. પંચોતેર
ટકાના ભારતવાસીઓ આવી સરકારથી વિરુદ્ધ હતા. એક ખોટું કામ અટકાવવામાં આવ્યું હતું
પણ છતાં પોતાને છેતરવામાં આવ્યા છે તેવું જિન્નાહે અનુભવ્યું અને આ માટે અતિશય ભારે
કિંમત વસૂલ કરવાનું તેમણે ઠરાવ્યું.

ઉનાળાની ગરમીમાં ૯૭ દિવસ સુધી જહેતમ ઉઠાવ્યા પછી બ્રિટનના પ્રધાનમંડળના આ
ત્રણ શાણા આગેવાનો જૂનની ૨૯મી તારીખે હિંદુસ્તાનથી વિદાય થયા. વૅવેલે અને ક્રિપ્સે તો
એકબીજાને "આવજો" પણ કહ્યું નહીં.૧૪૩ વિદાય થતાં અગાઉ મિશને લીગ અને કૉંગ્રેસને
જણાવ્યું કે જૂન ૧૬ની યોજના મરી પરવારી છે. બંને પક્ષોએ મે ૧૬ની યોજના સ્વીકારી
લીધી હોવાથી ટૂંક સમયમાં સંયુક્ત સરકાર રચવા માટે નવો પ્રયાસ શરૂ કરવામાં આવશે.

આ ગાળા દરમિયાન નેહરુએ આઝાદનું પદ ગ્રહણ કરી લીધું અને તેને પરિણામે વચગાળાની
સરકારની સ્થાપના થઈ, ત્યારે નેહરુ વડા પ્રધાન બન્યા. જોકે કાયદાની ભાષામાં તો નેહરુ
વાઇસરૉયની કારોબારી સમિતિના ઉપપ્રમુખ હતા. આઝાદના અનુગામી હિંદુસ્તાનના પહેલા
વડા પ્રધાન બનશે તે સ્પષ્ટ હોવાને કારણે આ વરણી અંગે ઘણા લોકો તલપાપડ હતા. આઝાદ
ફરી ચૂંટાઈ આવવા ઇચ્છતા હતા. આઝાદના ખાસ મિત્ર અને સાથી જવાહરલાલને પોતાની
આશા-અપેક્ષા હોવાથી તેમના મનમાં પણ ઊથલપાથલ થતી હતી. અને વલ્લભભાઈ પણ