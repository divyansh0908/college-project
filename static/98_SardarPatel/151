૧૯૨૨-૨૯/સરદાર ૧૫૧

કલ્યાણજીભાઈએ જવાબ વાળ્યો કે "એવું તો મારાથી કહેવાય નહીં." આ વખતે ચર્ચામાં
સામેલ થનાર "વલ્લભભાઈ શું કહે છે ?" તેવું ગાંધીજીએ પૂછ્યું. વલ્લભભાઈએ કહ્યું કે
"મેં આ સવાલનો અભ્યાસ કર્યો છે અને ખેડૂતોની માગણી ન્યાયી છે તે બાબતમાં મારા
મનમાં કશી શંકા નથી." ગાંધીજી બોલી ઊઠ્યા કે "તો પછી બીજું વિચારવાનું રહેતું
નથી. ગુજરાતનો જય થાઓ." આગેવાનો પકડાઈ ગયા પછી પણ ખેડૂતોનું ખમીર ટકી
રહેવાની બાબતમાં કલ્યાણજીભાઈને ખાતરી ન હોવા છતાં ગાંધીજીએ લીલી ઝંડી ફરકાવી
દીધી.૧૨૫

પણ પાણીનો તાગ કાઢ્યા વગર વલ્લભભાઈ અંદર પડે નહીં. ફેબ્રુઆરીની ૪થી તારીખે
વલ્લભભાઈ બારડોલી આવ્યા. આશ્રમમાં બંધ બારણે મળેલી ૭૯ ગામોના પ્રતિનિધિઓની
તેમણે સખત ઊલટ તપાસ ચલાવી. "પોતાનો જાનમાલ ગુમાવવા માટે પૂરા તૈયાર હોય
તેવા ચાર માણસો છે ખરા ?" તેવું તેમણે પૂછ્યું. ચાર જણે ઊભા થઈને તૈયારી બતાવી.
આ ખાનગી સભા પછી તાલુકાના ખેડૂતોની જાહેર સભા થઈ. વલ્લભભાઈએ કહ્યું કે "ઘડી
આવી પહોંચી છે." છતાં આખરી નિર્ણય લેવા માટે સાત દિવસની મુદત આપવામાં આવી.
સભા પછી વલ્લભભાઈ બાજુના ગામમાં ગયા. "તમારા ધણી મહેસૂલ ભરી આપે તો તમે
શું કરો ?" તેવો સવાલ તેમણે બે સ્ત્રીઓને પૂછ્યો. સ્ત્રીઓએ જવાબ વાળ્યો કે "તેમને
ઘરમાં આવવા નહીં દઈએ." "ભેંસો લઈ જશે તો શું થશે ?" "ભલે લઈ જાય" તેવો
જવાબ મળ્યો.૧૨૬

ચકાસણી પૂરી થઈ. અઠવાડિયાની મુદત વીતી જવાની રાહ જોયા સિવાય તેમણે ગવર્નરને
પત્ર લખ્યો. "મહેસૂલ-વધારો હડહડતો અન્યાય છે" તેવું લખ્યું અને આ સવાલની તપાસ
માટે "નિષ્પક્ષ પંચ"ની માગણી કરી. આવું પંચ નિમાય નહીં તો લોકોને મહેસૂલ ન
ભરવાની અને જે પરિણામ આવે તે શાંતિપૂર્વક ભોગવી લેવાની સલાહ આપ્યા સિવાય મારી
પાસે બીજો વિકલ્પ નથી." "આ બાબતમાં આપણે મળવું જોઈએ તેવું આપ નામદારને
લાગતું હોય તો હું આપની પાસે આવવા રાજી છું." ગવર્નરના અંગત મદદનીશ તરફથી એક
લીટીનો ઉત્તર આવ્યો કે વલ્લભભાઈનો પત્ર "મહેસૂલ ખાતાને વિચારણા કરીને યોગ્ય
ફેંસલો કરવા માટે મોકલી આપવામાં આવ્યો છે."૧૨૭ વધારેલા મહેસૂલનો પહેલો હપતો
ભરી આપવા માટે ફેબ્રુઆરીની ૧૫મી તારીખ આખરી તારીખ જાહેર કરવામાં આવી.

ફેબ્રુઆરીની ૧૨મી તારીખે વલ્લભભાઈ ગામોના પ્રતિનિધિઓને મળ્યા. ગયા વખતની
માફક આ વખતે પણ પહેલાં ખાનગી સભા રાખવામાં આવી. દરેક ગામની વાત રજૂ
કરવામાં આવી, અને મહેસૂલ ન ભરવાનાં પ્રતિજ્ઞાપત્રો તેમને બતાવવામાં આવ્યાં. એક
ખેડૂતે કહ્યું કે "અમારા ગામમાંથી દરેક જણે પ્રતિજ્ઞાપત્ર ભર્યું છે." "અમારે ત્યાં ૧૨
માણસોએ પ્રતિજ્ઞાપત્ર ભર્યાં નથી પણ તેનો કંઈ વાંધો નથી." "અમારે ત્યાં મુખી સિવાય
બધાએ પ્રતિજ્ઞા કરી છે" બીજા ગામના પ્રતિનિધિએ કહ્યું. "પણ મુખી આપણી બાજુએ
છે." કોઈ ગામના પ્રતિનિધિએ ખબર આપી કે "અમારા મુખીએ તો મહેસૂલ ભરી દીધું
છે અને બાજુના ગામના વાણિયાએ પણ ભરી દીધું છે. પણ અમે તેમને કદી ગણ્યા
નથી."૧૨૮ ધીમે ધીમે આખું ચિત્ર સ્પષ્ટ થયું. "મહેસૂલ ન ભરવાનો નિર્ણય મારો નથી,
પણ તમારો છે." તેવું વલ્લભભાઈએ ભારપૂર્વક કહ્યું.