૧૯૨૯-૩૪/રાજકેદી ૧૮૭

રહેતા. તેમની ખોલીમાં ખૂનીઓ પણ હતા. સાંજે અને આખી રાત ખોલીમાં પુરાઈ જતા
અને વાંચવા માટે ફાનસ પણ મળતું નહીં. ખાવા માટે મળતો જુવારનો રોટલો પાણીમાં
બોળ્યા સિવાય ખાઈ શકાતો નહીં. વલ્લભભાઈ નોંધે છે કે "મને જુવારનો રોટલો ખાતો
જોઈને એક વૉર્ડરને એટલું બધું લાગી આવ્યું કે મારી જોડે પોતાની ઘઉંની રોટલી બદલાવવા
આગ્રહ કરવા લાગ્યો. મેં આ દયાળુ વૉર્ડરનો આભાર માન્યો, પણ તેની વાતનો અસ્વીકાર
કર્યો." બીજો વૉર્ડર વલ્લભભાઈ માટે લીમડાનાં દાતણ કાપી લાવતો. સાથેના કેદીઓ પણ
દયાભાવ રાખતા. તેમના વતી સંડાસ સાફ કરી લેતા અને રવિવારે કપડાં ધોવા ગરમ પાણી
મળતું, તેમાંથી થોડું થોડું પાણી વલ્લભભાઈને નાહવા માટે આપતા.

માર્ચની દસમી તારીખે મહાદેવભાઈ અને કૃપાલાણીને વલ્લભભાઈની મુલાકાત લેવાની
રજા આપવામાં આવી. સુપરિન્ટેન્ડેન્ટ અને જેલર બંને હિંદીઓ હતા અને બંને હાજર રહ્યા.
વલ્લભભાઈ અચાનક વહેલા વહેલા જેલમાં પહોંચી ગયા તેનો ઉલ્લેખ કરીને કૃપાલાણીએ
વલ્લભભાઈને કહ્યું કે "તમારાથી બાપુને આવી રીતે છેતરાય નહીં." માસ્ટર અને બીજા
અધિકારીઓનો ઉલ્લેખ કરીને વલ્લભભાઈએ કહ્યું કે, "તેમણે મને છેતર્યો."
મહાદેવભાઈએ જેલના ખોરાક અંગે પૂછ્યું ત્યારે વલ્લભભાઈએ વાત ઉડાવી દીધી. "તેની
ચિંતા કરતા નહીં, હું તો હવા ખાઈને ત્રણ મહિના જીવી શકીશ" તેવું કહીને હસી પડ્યા.
વલ્લભભાઈએ મહાદેવભાઈ પાસે સાબુ અને હજામતનો સામાન મંગાવ્યો ત્યારે
સુપરિન્ટેન્ડેન્ટ વચ્ચે પડ્યા. "જેલમાં અસ્ત્રો લાવવાની મનાઈ છે. પણ અમે તમારી
હજામતની વ્યવસ્થા કરશું."

"તમે મારી કેવી હજામત કરશો તેની મને ખબર છે" તેવું વલ્લભભાઈએ કહ્યું, ત્યારે
સુપરિન્ટેન્ડેન્ટની નીચેના અધિકારી જેલરે કહ્યું કે "સાહેબ અસ્ત્રો પાસે રાખે નહીં તો તેમને
આપી શકાશે. તેમને જોઈએ ત્યારે આપીને પાછો લઈ લઈશું." "પણ મને અસ્ત્રો આપીને
બીજાની હજામત કરવા દેવામાં શો વાંધો છે ?" વલ્લભભાઈએ કહ્યું, "આટલું કામ મારા
ખાતામાં જમા થશે." મહાદેવભાઈ કહે છે કે આ સાંભળીને જેલ ખાતાના જડ યંત્રો જેવા
અધિકારીઓ પણ ખડખડાટ હસી પડ્યા. જેલરે ગંભીરતાથી ઉમેર્યું કે "તમને સાબુ મળશે,
પણ સુગંધિત સાબુ આપવામાં નહીં આવે." "જેલની દીવાલો હાસ્યથી ફરી પાછી ગુંજી
ઊઠી."૪૩

યંગ ઇન્ડિયામાં મહાદેવભાઈનો હેવાલ છપાયા પછી સ્થિતિમાં સુધારો થયો.
વલ્લભભાઈની ખોલીને બહારથી તાળું મારવામાં આવતું નહીં. અંબાલાલ સારાભાઈએ
મોકલેલી ખુરસી અને થોડાં પુસ્તકોની પરવાનગી મળી. પથારી, બે ચાદરો, ફાનસ, ચરખો
અને રાંધવાનાં થોડાં વાસણ પણ આપવામાં આવ્યાં. વલ્લભભાઈને ચા, દૂધ, ઘી અને દહીં
મળતાં થયાં. કાનૂગાએ મોકલેલાં ફળ જેલના અધિકારીઓએ આવવા દીધાં તેથી
વલ્લભભાઈ એક દિવસ થોડાં ફળ પણ ખાઈ શક્યા. નવા કેદીઓ આવ્યા તેમાં મોટા ભાગે
સત્યાગ્રહીઓ હતા. બહાર લડતનું જોર વધવા લાગ્યું હતું. પોતાને ખાવાનું મળતું હતું તેવું
અન્ય રાજકીય કેદીઓને મળવું જોઈએ, તેવો આગ્રહ વલ્લભભાઈએ રાખ્યો. આ માગણી
નકારવામાં આવી ત્યારે વલ્લભભાઈએ કહ્યું કે તેમને જે ખોરાક આપવામાં આવે તેવો જ
ખોરાક પોતે ખાશે. વલ્લભભાઈને માત્ર "અ" વર્ગનો જ ખોરાક અપાશે તેવું કહેવામાં
આવ્યું, ત્યારે તેમણે ઉપવાસ શરૂ કર્યા. ત્રણ ઉપવાસ પછી હલકા દરજ્જાના ખોરાકની
તેમની માગણી મંજૂર થઈ.