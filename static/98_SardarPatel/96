૯૬ પટેલ

સેનાપતિ (ગાંધીજી) નવા વ્યૂહ ગોઠવતા હોય અથવા આખા દેશમાં આડાઅવળા ઘૂમતા
હોય ત્યારે વલ્લભભાઈની પ્રવૃત્તિ શી હતી ? ગુજરાતની બહાર વલ્લભભાઈ ગાંધીજી જોડે
ફરતા નહીં. ધરપકડ થયા અગાઉ મહમ્મદ અલી ગાંધીજી જોડે અસંખ્ય સભાઓમાં હાજરી
આપતા. ગાંધીજીની સાથે તેમના જેટલા પ્રમાણમાં બીજો કોઈ આગેવાન રહેતો નહી. દાસે
બંગાળને ચેતનવંત બનાવ્યું હતું. મોતીલાલ ઉત્તર પ્રદેશમાં, લજપતરાય પંજાબમાં સક્રિય
હતા. રાજેન્દ્રપ્રસાદ અને તેમના નોંધપાત્ર સાથી બ્રિજકિશોર બાબુએ બિહારમાં જાગૃતિ
આણી હતી. રાજગોપાલાચારીએ મદ્રાસ સંભાળી લીધું હતું તેમ વલ્લભભાઈ ગુજરાતને
સંભાળતા હતા. રાષ્ટ્રવ્યાપી વ્યૂહરચના અંગે મહાત્માજીને સલાહ કે સહાય આપવાને બદલે
તેમણે ગુજરાતમાં કામ કરી બતાવવા કમર કસી. તેમણે ફંડફાળા ઉઘરાવ્યા,
સત્યાગ્રહીઓની ભરતી કરી, ઝઘડાઓ શમાવ્યા અને ઉઘાડે છોગે પોતાનો મત જગજાહેર
કરનાર આમજનતાને સંગઠિત કરી. સન ૧૯૨૧ના ઑક્ટોબરમાં સુરત નજીકના એક
ગામડાની સભા જોનાર ભાઈએ કહ્યું છે કે આ પ્રચંડ સભામાં લગભગ પચાસ હજારની હાજરી
હતી. કોઈ પણ દિશામાં નજર દોડાવીએ તો ખાદીની ટોપીઓ અને ખાદીના ઝભ્ભાઓ
દેખાતાં હતાં. ખાદી પહેરનાર લોકોનો આટલો પ્રચંડ સમૂહ મેં કદી જોયો નથી.૧૫૨ આ
પ્રકારની અભિવ્યક્તિ થોડો વખથ ચાલુ રહી. ત્યાર પછી સામૂહિક સવિનય કાયદાભંગનો
પહેલો પ્રયોગ બારડોલી અને આણંદમાં થવાનો હતો.

બારડોલી તાલુકામાં વરાડ નામના ગામે બનેલો એક બનાવ આ કાળે વલ્લભભાઈની
કાર્યપ્રણાલીની તાસીર રજૂ કરે છે. સન ૧૯૨૧ની સાલમાં વરાડની રાષ્ટ્રીય શાળામાં
ભણાવનાર અને સાથોસાથ દારૂબંધીનું કામ સંભાળનાર મકનજીભાઈ નામના એક માસ્તરને
જહાંગીર નામના પીઠાવાળાએ માર માર્યો. મકનજીભાઈ શુદ્ધિમાં આવ્યા અને પોતાની
વીતકકથા સંભળાવી. વરાડના ગામવાસીઓ જહાંગીરના ઘર તરફ ધસ્યા અને તેને બાળી
મૂકવાની તૈયારી કરવા લાગ્યા. એક ડોશીમાએ તેમને અટકાવ્યા. "મહાત્માજી જાણશે તો
તેમને કેવું લાગશે?" તેવા બૂમબરાડા તેમણે પાડ્યા. તોફાનની ખબર મળતાં જ
બારડોલીથી કુંવરજી મહેતા આવી પહોંચ્યા અને વલ્લભભાઈ આવે નહીં ત્યાં સુધી બીજું કશું
ન કરવા માટે તેમણે ગામલોકોને સમજાવ્યા. વલ્લભભાઈ ચોક્કસ જ આવે તે માટે
કુંવરજીભાઈએ બે દિવસ પછી વરાડની સભામાં વલ્લભભાઈનું પ્રવચન ગોઠવ્યું, પત્રિકા
છપાવી અને અંગત વિનંતી જોડે વલ્લભભાઈને મોકલી આપી.

સન ૧૯૨૮ સુધી ઘણા લોકો વલ્લભભાઈને ગુજરાતના સૂબા (ગવર્નર) કહેતા હતા.
ત્યાર પછી તેમના માટે સરદાર નામ વપરાવા લાગ્યું. આ પત્રિકામાં પહેલી જ વખત લેખિત
રીતે "સૂબા" તરીકે તેમનો ઉલ્લેખ કરવામાં આવ્યો છે. પોતાને પૂછ્યા વગર
કુંવરજીભાઈએ ગોઠવેલી આ સભામાં સરદાર આવ્યા. સભામાં જહાંગીરને બોલાવી મંગાવ્યો
અને પાટાપિંડીમાં બંધાયેલા મકનજીભાઈની બાજુમાં બેસાડ્યો. જહાંગીર પાસે મકનજીની
માફી મંગાવી. ત્યાર પછી સામે બેઠેલા ગામલોકોને જહાંગીરને માફ કરી દેવાની સલાહ
આપી. અને લોકોએ મને, કમને માફી આપવાનું સ્વીકાર્યું. કુંવરજીભાઈ કહેતા હતા કે
"ગાડી પાટા પરથી ઊતરી જવાની હતી તે વલ્લભભાઈએ ફરી પાટે ચડાવી."૧૫૩

અખિલ ભારતીય સમસ્યાઓ અંગેનાં સભાસંમેલનોમાં વલ્લભભાઈ હાજરી આપતા પણ
તેમાં ભાષણ ભાગ્યે જ કરતા. આ માણસ બોલવા કરતાં કામ કરી બતાવે છે તેવી છાપ
ઊભી થવા લાગી હતી. સન ૧૯૨૧-૨૨માં મહાત્માજી પાસે રહીને કામ કરનાર કૃષ્ણદાસ