૫૧૨ પટેલ

નેહરુએ આ બંને વાત માની લીધી અને સવા મહિના પછી દિલ્હી પાછા આવ્યા ત્યારે
ચાલ્યા જવાની વાત ઉચ્ચારી નહીં. પણ રાજેન્દપ્રસાદ ખસી જાય તેવા પ્રયાસ જારી રાખ્યા.
તેમણે રાજેન્દ્રપ્રસાદને આયોજન પંચ નીમવાનું હતું તેનું પ્રમુખપદ આપવાની દરખાસ્ત
કરી. રાજેન્દ્રપ્રસાદ આનાથી લલચાયા નહીં ત્યારે કૉંગ્રેસનું પ્રમુખપદ આપવાનું કહેવામાં
આવ્યું. રાજેન્દ્રપ્રસાદ ઢીલા પડી જશે અને પોતાની વાત પડતી મૂકશે તેવો ભય સરદારના
મનમાં પેઠો. તેમણે દ્વારકાપ્રસાદ મિશ્રને કહ્યું, "અગર દુલ્હા પાલખી છોડ કે ભાગ ન જાય
તો શાદી નક્કી."૯૩ પણ વરરાજા તો પાલખીમાં બરાબર ચોંટી રહ્યા હતા અને જાનૈયાઓએ
ચિંતા કરવાની જરૂર ન હતી.૯૪ નેહરુએ ધરેલા તમામ વિકલ્પો રાજેન્દ્રપ્રસાદે નકારી કાઢ્યા.
પોતે ખસી જાય તો મિત્રોને દ્રોહની અથવા દબાણને તાબે થયાની શંકા આવશે, તેવું તેમણે
જણાવ્યું. છેવટે રાજાજીએ પોતે ખસી જાય છે તેવી જાહેરાત કરી.૯૫

આ પહેલાં વલ્લભભાઈએ રાજાજીને જણાવ્યું કે "જવાહરલાલે બધું બગાડી મૂક્યું છે. હું
સિફતથી કામ પતાવી લેવા ધારતો હતો, પણ તેમણે ધાંધલ કરી."૯૬ વલ્લભભાઈને કારણે
પોતાની મુરાદ ફળી નહીં તેવું જાણવા છતાં રાજાજી એટલું તો સમજી શક્યા કે નેહરુ સિંહાની
જાળમાં ફસાયા પછી જ સરદારે રાજેન્દ્રપ્રસાદની બાજુમાં પોતાનું વજન મૂક્યું.
વલ્લભભાઈની વિરુદ્ધમાં અણગમાની લાગણી મનમાં સંઘરી રાખવાની રાજાજીની ઇચ્છા ન
હતી. દિલ્હી છોડતાં અગાઉ તેમણે "વલ્લભભાઈ પર સહુ કોઈ ભરોસો મૂકે છે" તેવું
નિખાલસપણે કહ્યું.૯૭ જાન્યુઆરીની ૨૭મી તારીખે નિવૃત્ત થતા ગવર્નર-જનરલ મદ્રાસ જવા
રવાના થયા અગાઉ વલ્લભભાઈ અને રાજાજી એકમેકને ભેટી પડ્યા ત્યારે બંનેની આંખ
ભીની હતી તેવું મણિબહેને નોંધ્યું છે.૯૮ આગલા દિવસે સવારે સાત વાગ્યે રાજેન્દ્રપ્રસાદ
તેમનાં પત્ની અને બહેન સાથે વલ્લભભાઈના નિવાસસ્થાને આવ્યા હતા, અને વલ્લભભાઈ
તથા મણિબહેનને લઈને રાજઘાટ ગયા હતા. તે દિવસે સવારે ગણતંત્રની જાહેરાત થઈ અને
રાજેન્દ્રપ્રસાદનો શપથવિધિ થયો. ચબરાક વલ્લભભાઈ બધે મોરચે જીત્યા હતા અને
ઉતાવળિયા નેહરુનો પરાજય થયો હતો. પણ વલ્લભભાઈ ૭૪ વરસના હતા અને બીમાર
હતા. જવાહરલાલ સાઠ વર્ષે અડીખમ હતા.

ગણતંત્ર કૉમનવેલ્થમાં રહ્યું. "સ્વતંત્ર રાજ્યોના મુક્ત સમાજના માનચિહ્ન" તરીકે
ભારતે સમ્રાટને સ્વીકારી લીધા. સન ૧૯૪૯ના એપ્રિલમાં લંડન ખાતે કૉમનવેલ્થનાં રાષ્ટ્રોના
વડા પ્રધાનોની પરિષદમાં આ સૂત્ર ઘડી કાઢવામાં આવ્યું હતું. આ કાર્યમાં જવાહરલાલે
મહત્ત્વનો ભાગ ભજવ્યો, પણ લંડનની ચર્ચાઓ વખતે વલ્લભભાઈએ તારસંદેશાથી
મોકલેલાં સૂચનો અને સહાય પણ નેહરુને મદદરૂપ થઈ પડ્યાં. કૉમનવેલ્થના માનચિહ્ન
તરીકે સમ્રાટને સ્વીકૃતિ આપવામાં આપણા ગણતંત્રના સાર્વભૌમત્વને "કશી નામોશી"
લાગતી નથી, તે મુદ્દાનો સંપૂર્ણ સ્વીકાર કર્યા છતાં, "બીજાઓ માટે ઊંચી અને આપણે
માટે નીચલી કક્ષાનું સભાસદત્વ" સ્વીકારી લેવા અંગે વલ્લભભાઈએ નેહરુને સાવધ કર્યા.૯૯
બાકીનાં કૉમનવેલ્થ રાષ્ટ્રોની સમ્રાટ પ્રત્યેની વફાદારી અંગે લંડન પરિષદે જાહેરાત કરવી,
તેવી દરખાસ્તના પ્રત્યાઘાત તરીકે વલ્લભભાઈએ આ સંદેશો મોકલ્યો હતો. સરદારનો
સંદેશો મળ્યા પછી આ જાહેરાત બદલી નાખવામાં આવી, અને "આપણું સભાસદત્વ પૂર્ણ
અને સમાન કક્ષાનું છે" તેવી વલ્લભભાઈને ખાતરી થઈ.૧૦૦