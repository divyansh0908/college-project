૧૮૮ પટેલ

ગુનેગાર કેદીઓને પણ વલ્લભભાઈ ભૂલ્યા નહીં. રાજકીય કેદીઓને આપવામાં આવતા
ભોજનમાંથી વધેલી રોટલી તેમને આપવા માટે રવિશંકર મહારાજને તેમણે સૂચના આપી.
વલ્લભભાઈ રાજકીય કેદીઓનું પણ ધ્યાન રાખતા હતા. વલ્લભભાઈને આપવામાં આવતી
ઘીની કટોરી તદ્દન કોરી થઈને પાછી આવતી હતી. વલ્લભભાઈ આ ઘીમાંથી રાજકીય
કેદીઓને આપતા હતા તેની જેલ અધિકારીને ખબર ન હતી. સુપરિન્ટેન્ડેન્ટે પૂછ્યું કે,
"આપને પૂરતું ઘી મળી રહે છે કે હું વધારે મોકલાવું ?" વલ્લભભાઈએ જવાબ આપ્યો,
"હું ખેડૂત છું. ખેડૂતનો દીકરો ખાવાનું માગે ખરો ? તમારે આપવું હોય તેટલું આપવું."
રવિશંકર મહારાજે કહ્યું છે કે "ત્યાર પછી વધારે ઘી આવવા માંડ્યું."૪૪

સવારે ચાર ને પાંચની વચ્ચે વલ્લભભાઈ ઊઠી જતા, પ્રાર્થના કરતા. આ પ્રવૃત્તિ નવી
હતી અને જેલના અનુભવના કારણે શરૂ થઈ હતી. ડાયરીમાં ઉલ્લેખ છે તેના પરથી પ્રાર્થના
કેવી રીતે કરતા તે સ્પષ્ટ થતું નથી, પણ જેલ અધિકારીઓ પાસેથી મેળવેલાં રામાયણ અને
ગીતાનો ઉલ્લેખ છે. મહાત્માજીના આશ્રમમાં વપરાતી ભજનાવલી મહાદેવભાઈએ મોકલી
હતી. ડાયરીમાં સાંજની પ્રાર્થનાનો ઉલ્લેખ છે. રવિશંકર મહારાજે પાછળથી કહ્યું છે તેમ
"સવારે અને સાંજે વલ્લભભાઈ પ્રાર્થના વખતે ભજનાવલીમાંથી ભજનો ગાતા. પોતે ક્યાં
બેઠા હોય અથવા કોઈ આવતું-જતું હોય તેની દરકાર રાખતા નહીં."૪૫ નિયમિત કાંતવું,
વાંચન કરવું, જમવું, અન્ય કેદીઓ જોડે વાતો કરવી અને જેલના કંપાઉન્ડમાં લીમડાનાં ત્રણ
ઝાડ હતાં તેની નીચે આંટા મારવા - આ બધી પ્રવૃત્તિઓ ચાલતી. "કોઈ, કોઈ દિવસ
સવારથી સાંજ સુધી કાંતવાનું ચાલતું અને વલ્લભભાઈ ઊંડા વિચારોમાં લીન થઈ જતા."૪૬
તેવું રવિશંકર મહારાજે જોયું છે. જેલમાં છાપાની બંધી હતી પણ કોઈ કોઈ વખત
સુપરિન્ટેન્ડેન્ટ પાસેથી ટાઇમ્સ ઑફ ઇન્ડિયા મળી જતું. આ વખતે વાંચેલાં બંને પુસ્તકો
એમ્મા હેમિલ્ટન અને ઓ'કોનેરનું મેમ્વૉયર ઑફ એન ઓલ્ડ પાર્લમેન્ટેરિયન - અંબાલાલે
મોકલી આપ્યાં હતાં.

રાત્રે તેમની ખોલીમાં વધારાના આઠ જણ સૂતા અને ખોલી ખીચોખીચ ભરાઈ જતી.
પણ દિવસે તો તેમની ખોલીમાં ત્રીસેક જેટલા રાજકીય કેદીઓ રહેતા અને "રાજકીય
પરિષદમાં છાવણીનો તંબુ હોય તેવું વાતાવરણ જેલમાં થઈ જતું."૪૭ જેલમાં આવ્યા પછી
દસમે દિવસે કાનૂગા મળવા આવ્યા. ત્યાર પછીના અઠવાડિયે મણિબહેન આવ્યાં. તેના
પછી એક મહિના બાદ ડાહ્યાભાઈ અને યશોદા મળી ગયાં. કસ્તૂરબા પણ આવ્યાં હતાં.
તેમના જૂના મિત્ર ગોડફ્રે ડેવિસ અમદાવાદના જિલ્લા મૅજિસ્ટ્રેટ હતા, તે આવતા અને લંડન
પરિષદમાં કૉંગ્રેસે ભાગ લેવો જોઈએ, તેવું આગ્રહભેર કહી જતા. અન્ય અધિકારીઓ તેમના
ખ્યાલો પારખવા આવતા અને તેમનું ધારદાર વ્યક્તિત્વ જેમનું તેમ હોવાનો અનુભવ કરતા.
વલ્લભભાઈએ અમદાવાદના કલેક્ટર ટૈલરને ચોખ્ખું કહ્યું કે, આલ્ફ્રેડ માસ્ટર "ખરાબ રીતે
વર્ત્યા છે". ઉત્તર વિભાગના કમિશનર ગૅરેટ જેલની મુલાકાતે આવ્યા ત્યારે "બધા
કેદીઓએ પોતપોતાની ખોલીની બહાર ઊભા રહેવું" તેવી સુપરિન્ટેન્ડેન્ટની સૂચનાનો
વલ્લભભાઈએ ઉઘાડે છોગ અનાદર કર્યો. "લોકો મહેસૂલ ચૂકવતા નથી" તેવી વાત ગૅરેટે
ઉચ્ચારી, ત્યારે તેને અપાયેલો જવાબ વલ્લભભાઈએ ડાયરીમાં નોંધ્યો છે. "મહેસૂલ નહીં
જ આપે. થોડા આગેવાનોને પકડી લેવાથી મહેસૂલ વસૂલ કરી શકશે, તેવો તમારો ખ્યાલ જ
ભૂલભરેલો હતો." સન ૧૯૨૭માં સરકારી ખિતાબ માટે વલ્લભભાઈને પૂછનાર ગૅરેટને