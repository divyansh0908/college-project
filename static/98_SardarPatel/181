૧૯૨૯-૩૪/રાજકેદી ૧૮૧

ગમે તેટલી ના પાડે તોપણ આ બંને એકબીજા પ્રત્યે ભાવનાત્મક ચાહના ઉત્કટ રીતે ધરાવતા
હતા."૨૧ કૃપાલાણીજીએ ઉમેર્યું છે કે બીજું કારણ એ પણ હોઈ શકે કે "સારા ભરવાડની
માફક ગાંધીજી પણ સીધાં ચાલનાર ઘણાં ઘેટાંઓને છોડીને આડે રસ્તે ફંટાઈ રહેલા ઘેટાને
પકડી લેવા દોડ્યા."૨૨ "ગમે તે થાય તોપણ સરદાર પટેલ તો મારી સાથે રહેવાના જ છે"
તેવી ગાંધીજીની ઉક્તિ(સન ૧૯૨૯)થી આ ખ્યાલને સમર્થન મળે છે.૨૩ પણ
કૃપાલાણીજીની વાત બરાબર નથી. જવાહરલાલ માટેની પોતાની ચાહના ગાંધીજીએ કદી
ગુપ્ત રાખી નથી. તેમણએ આ બાબતમાં છૂટથી લખ્યું પણ છે અને કહ્યું પણ છે. છતાં સન
૧૯૨૮ના ડિસેમ્બરમાં તેમણે જવાહરલાલને જાહેર રીતે સખત ઠપકો પણ આપ્યો છે. સન
૧૯૨૮ના જાન્યુઆરીમાં જવાહરલાલ પર લખેલા પત્રમાં આપણી વચ્ચેના 'મોટા અને તીવ્ર'
મતભેદનો ઉલ્લેખ કરીને ગાંધીજીએ લખ્યું છે કે "આપણી વચ્ચે સમાધાનની કોઈ જગા
દેખાતી નથી" અને "આપણે સાથ છોડવો પડે" તેવી સંભાવનાનો ઉલ્લેખ પણ કર્યો છે.૨૪
પણ જવાહરલાલે પીછેહઠ કરી અને ભંગાણ નિવારી શકાયું.

ગાંધીજી-વલ્લભભાઈ વચ્ચેના સંબંધો પણ શુષ્ક અને લાગણીહીન ન હતા. પણ ગાંધી-
નેહરુ વચ્ચેના સંબંધ કરતાં અનોખા હતા. પોતાના બે 'દીકરાઓ'માં મહાત્માજી એક તરફ
વધારે પક્ષપાતી હતા, તેવું વલ્લભભાઈએ કહ્યું છે.૨૫ પણ તે વાસ્તવિકતાનો સાચો ચિતાર
નથી. કિશોરલાલ મશરૂવાલાનું વિશ્લેષણ વધારે સાચું જણાય છેઃ

ગાંધીજી-વલ્લભભાઈ વચ્ચેનો સંબંધ ભાઈઓ વચ્ચેનો સંબંધ છે અને ગાંધીજી મોટા
ભાઈ છે. ગાંધી-નેહરુ વચ્ચેનો સંબંધ બાપ-દીકરાનો સંબંધ છે.૨૬

મશરૂવાલાની રજૂઆતના અડધા ભાગને ટેકો મળે છે, કારણ કે અગાઉ જોઈ ગયા તેમ
બારડોલીમાં ગાંધીજીએ વલ્લભભાઈના "મોટા ભાઈ" હોવાનું કહ્યું છે. સન ૧૯૨૮ની
શરૂઆતમાં સંબંધ છોડવાની ગાંધીજીની તૈયારી અંગે જવાહરલાલે આપેલા જવાબમાં
ઉત્તરાર્ધનાં દર્શન થાય છે. "રાજકારણમાં હું તમારો છોકરો નથી ? કદાચ ઉદ્ધત, રખડુ
છોકરો હોઈશ"૨૭ તેવું જવાહરે લખ્યું છે. નાનો ભાઈ ભરોસાપાત્ર, પૂરી રીતે વફાદાર હોય
છે અને તેના વગર ચાલતું નથી. છતાં દીકરાને લાડ લડાવવામાં આવે છે. કોઈ વાર
વારસામાંથી રદબાતલ કરવાની ધમકી પણ આપવામાં આવે છે. નાનો ભાઈ વાલી થઈ શકે
છે, પણ વારસદાર તો દીકરો જ થાય. વૃદ્ધાવસ્થામાં ભાઈ સલાહકાર બને છે, પણ રાજા મરે
અને પોતે ગાદીએ બેસે ત્યાં સુધી દીકરો પોતાની યોજનાઓ મોકૂફ રાખે છે.

પોતાને વફાદાર નાના ભાઈનાં પ્રતિષ્ઠા અને પ્રભાવ દરેક શાસક માટે ઉપયોગી થઈ પડે
છે. વલ્લભભાઈનો મોભો વધારવામાં મહાત્માજીએ ભજવેલા ભાગની વિગતો આપણે જોઈ
ગયા છીએ. બારડોલીમાં તેમણે વલ્લભભાઈની સત્તા અખંડ રાખી અને દેશના વિવિધ
ભાગોની પરિષદોમાં તેમની હાજરીની ગોઠવણ કરી આપી. પણ ભાઈ અને દીકરા વચ્ચેનો
તફાવત તો રહે જ અને રાજાની હયાતીમાં તેના પર નાના ભાઈની સલાહ વધારે અસરકારક
પણ જણાય. મશરૂવાલા કહે છે કે "થોડા સમય બાદ બાપુ જવાહરલાલને પોતાની હયાતી
પછી ભારતના આગેવાન થવા સર્જાયેલા નેતા ગણવા લાગ્યા."૨૮ વલ્લભભાઈ ગાંધીજીના
જીવનકાળના નેતા હતા. ગાંધીજીના મંડળમાં વલ્લભભાઈનું સ્થાન અદ્વિતીય હતું.