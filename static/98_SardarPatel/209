૧૯૨૯-૩૪/રાજકેદી ૨૦૯

તેને લાવવા માટે સરદારે મને હુકમ કર્યો. "આવા વરસાદમાં જાઉં ?" મેં પૂછ્યું.
સરદારે કહ્યું કે, "મરી જાઓ, પણ તેને લઈ આવો." ગમે તેમ કરીને હું આ સાક્ષીને
લઈ આવ્યો.૧૧૨

પણ સરકારના "પોતાના સાક્ષીઓએ કરેલાં બયાનને ટેકો આપે અથવા ખોટાં ઠરાવે તે
માટે સરકાર પાસેના દસ્તાવેજોની રજૂઆત માટે" અદાલતે હુકમ આપવો તેવી અરજી
દેસાઈએ કરી ત્યારે ગોર્ડને આ વિનંતી ઠુકરાવી દીધી. આ કારણસર દેસાઈએ સલાહ આપી
કે કૉંગ્રેસ અને ખેડૂતોએ આ તપાસમાંથી ખસી જવું. ગોર્ડનનું વલણ "પક્ષપાતી અને
દુશ્મનાવટભર્યું" છે, તેવું વલ્લભભાઈને પણ લાગતું હોવાથી દેસાઈની સલાહ સ્વીકારી
લેવામાં આવી.૧૧૩ સન ૧૯૩૧ના ઑક્ટોબરમાં એમર્સનને દિલ્હી લખેલા પત્રમાં મુંબઈના
ગૃહમંત્રી કોલિન્સે સરદાર પ્રત્યેનો સરકારનો અણગમો પૂરેપૂરો દર્શાવ્યો છેઃ

મહેસૂલી બાબતોમાં વલ્લભભાઈ પટેલ પર લખેલા પત્રમાં તમે 'સરદાર' વિશેષણ
વાપરો છો તે વાપરવાનો તેમને હક્ક નથી. ગુજરાતમાં સરકારે કેટલાક લોકોને
'સરદાર'નો ખિતાબ આપેલો છે. આ ગૃહસ્થો મોટી જાગીરના માલિકો છે અને તેમણે
સરકારની નોંધપાત્ર સેવા બજાવી છે.૧૧૪

વાતાવરણ બગડી રહ્યું હતું. બંગાળની હિજલી જેલમાં અટકાયતીઓ પર ગોળીબાર થયો
તેમાં બે અટકાયતીઓ હણાયા અને વીસ ગંભીર રીતે ઘાયલ થયા. આ ગોળીબાર માટે કોઈ
વાજબી કારણ ન હતું તેવું ખુદ સરકારી તપાસમાં જણાઈ આવ્યા છતાં, ગોળીબાર કરનાર
ટુકડીના આગેવાનને નિર્દોષ જાહેર કરવામાં આવ્યો. બંગાળના કેટલાક રાષ્ટ્રભક્તોએ
ખુનામરકીનો માર્ગ અપનાવ્યો. તેનું વેર વાળવા માટે કેટલાક ગોરાઓએ મવાલીઓને સાથે
લઈને ચિત્તાગોંગના એક છાપખાના પર હુમલો કર્યો, તેનાં યંત્રો તોડી નાખ્યાં અને તેના
કારીગરોને માર માર્યો. ચાર દિવસ સુધી ચિત્તાગોંગમાં મવાલીઓનું રાજ ચાલ્યું. સરકાર
તેના પર અંકુશ રાખવા અસમર્થ હતી અથવા રાજી ન હતી. પછી નવેમ્બરની ૩૦મી તારીખે
તમામ કાયદાઓ અને કાર્યવાહીને આવરી લેતો વટહુકમ બંગાળમાં અમલી બનાવવામાં
આવ્યો.

ઉત્તર પ્રદેશના મથુરા જિલ્લામાં ગામલોકો અને કૉંગ્રેસી કાર્યકરો પર લાઠીમાર કરવામાં
આવ્યો. ઉત્તર પ્રદેશની સરકાર સાથે કૉંગ્રેસ વાટાઘાટો ચલાવી રહી હતી તે પૂરી થાય ત્યાં
સુધી આ પ્રાંતના ખેડૂતો મહેસૂલ આપવાનું માંડી વાળી શકે છે, તેવું સ્થાનિક કૉંગ્રેસ
સમિતિઓએ કહ્યું, ત્યારે સરકારે વાટાઘાટો રદ કરી. વિલિંગ્ડનના ગૃહમંત્રી એમર્સન સમક્ષ
વલ્લભભાઈએ દરખાસ્ત મૂકી "એક સાદી સમજૂતી કરવાનું બંને પક્ષો માટે શક્ય છે.
સરકારે થોડો વખત વસૂલીનું કામ અટકાવવું અને લાગતનાં નાણાં ન આપવા માટે ખેડૂતોને
સલાહ આપતો ઠરાવ કૉંગ્રેસે મોકૂફ રાખવો."૧૧૫ સરકારે આ દરખાસ્ત ફગાવી દીધી. લડત
માટે ઉત્તર પ્રદેશ કૉંગ્રેસ સમિતિએ વલ્લભભાઈની પરવાનગી માગી ત્યારે તેમણે અનુભવથી
ઘડાયેલી સલાહ આપીઃ