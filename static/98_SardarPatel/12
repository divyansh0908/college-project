૧૨ પટેલ

નાપાસ થવાથી તેમણે બીજું વરસ કરવું પડ્યું. વલ્લભભાઈ ગણિતમાં નાપાસ થયાની ખબર
છોટાલાલ માસ્તરને પડી હોત તો તેમને હસવું આવ્યું હોત.

કરમસદના કહાનદાસ માસ્તર અને નડિયાદમાં ડુંગરભાઈએ તેમને માસ્તર બનવાની
સલાહ આપી. પણ માસ્તરો સંબંધે વલ્લભભાઈના મતની તેમને ખબર ન હતી. સાચું
કહીએ તો તેઓ વલ્લભભાઈને જાણતા ન હતા. મ્યુનિસિપાલિટીમાં ઓવરસિયરનું કામ
કરનાર ડુંગરભાઈને ખબર હતી કે વલ્લભભાઈ ભણવામાં ઠોઠ છે. "મારી ભલાઈ માટે તેમણે
મને મુકાદમની નોકરી અપાવવાની વાત કરી કે જેથી હું તાબડતોબ આજીવિકા રળવા
માંડું"૨૭ પણ "આ યુવાનના મનમાં નાનપણથી જ અનેક મહત્ત્વાકાંક્ષાઓ રમતી
હતી."૨૮

ઇંગ્લૅંડમાં ભણી આવેલા બૅરિસ્ટરો જલદી જલદી નામ અને પૈસા કમાઈ શકે છે, તેવું
જાણ્યા પછી વલ્લભભાઈના મનમાં આ ધંધામાં જોડાવવાની ખાનગી યોજના સાકાર થઈ રહી
હતી. પોતે પહેલાં વકીલ થઈને મૂડી ભેગી કરશે. એલ. એલ. બી. ભણવામાં છ વરસ લાગે
તેટલો સમય અને મૂડી તેમને પોસાય તેમ ન હતું. તેથી તેમણે જાતે ભણવાનું ઠરાવ્યું.
સ્થાનિક વકીલો પાસેથી પુસ્તકો માગી આણીને નડિયાદમાં મામાને ઘેર અથવા બીજે રહીને
અભ્યાસ કરવો અને ડિસ્ટ્રિકટ પ્લીડરની પરીક્ષા પાસ કરવી તેવું નક્કી કર્યું. વિઠ્ઠલભાઈએ
પણ આવું જ કર્યું હતું, ફેર માત્ર આટલો જ હતો કે વિઠ્ઠલભાઈ મુંબઈ જઈને ભણ્યા. આ
ભાઈઓમાંથી કોઈ બીજાના મનની વાત જાણતા ન હતા.૨૯ આ યોજના પ્રમાણે નડિયાદમાં
વલ્લભભાઈએ માગી આણેલાં પુસ્તકોનો ચીવટથી અભ્યાસ કર્યો અને ત્રણ વરસમાં ડિસ્ટ્રિકટ
પ્લીડરની પરીક્ષા પાસ કરી. વિઠ્ઠલભાઈને ચાર વરસ લાગ્યાં હતાં. વિઠ્ઠલભાઈના ચરિત્ર-
લેખકે નોંધ્યું છે કે,

મુંબઈ રહેતા હતા ત્યારે વિઠ્ઠલભાઈ અવારનવાર કરમસદ માબાપને મળવા જતા. સ્થિતિ
સારી ન હોવા છતાં રેલવેમાં ઉપલા વર્ગમાં મુસાફરી કરતા અને કરમસદમાં રહેનાર મિત્રો
અને સગાંઓ માટે મોંઘીદાટ ભેટસોગાદ લાવતા.... ટીખળ કરવાની તેમની આદત ગઈ
ન હતી. લાંબા વખત પછી કરમસદ આવે ત્યારે નાનાં છોકરાંઓ પાસે અજાણ્યા હોવાનો
ડોળ કરતા, અને રસ્તામાં જે મળે તેને ઝવેરભાઈનું ઘર ક્યાં આવ્યું તેવું પૂછતા પૂછતા
શેરીઓમાં રખડતા રહેતા. કોઈ ઓળખી કાઢે ત્યાં સુધી આ મજાક ચાલુ રહેતી.૩૦

વલ્લભભાઈએ પોતાનું ધ્યેય પાર પાડ્યા પછી જે કહ્યું તેના પરથી ઇંગ્લૅંડ માટેનું આકર્ષણ
અને બંને ભાઈઓ વચ્ચેનો તફાવત સ્પષ્ટ જોઈ શકાય છે.

ઇંગલૅંડ જઈને સાત હજાર માઈલ દૂર હોવા છતાં આપણા પર આટલા લાંબા વખત સુધી
રાજ કરનાર અંગ્રેજોને જોવાની મને તીવ્ર ઉત્કંઠા હતી. મારી ઇચ્છા પૂરી કરવામાં મને
મદદ કરે તેવી મારા બાપની સ્થિતિ ન હતી. ઇંગ્લૅંડ જવું હોય તો સાતથી દસ હજાર
રૂપિયા જોઈએ તેવું બધા કહેતા હતા........તેથી મેં વકીલાતની પરીક્ષા માટે મન દઈને
મહેનત કરી અને ઇંગ્લૅંડ જવા માટે જરૂરી નાણાં કમાઈ લેવાનો મક્કમ નિર્ણય કર્યો.૩૧