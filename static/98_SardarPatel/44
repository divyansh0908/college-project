૪૪ પટેલ

વલ્લભભાઈને જીતવા માટે ગાંધીજીએ તેમને સભાની કારોબારીના મંત્રી બનાવ્યા હતા.
ડિસેમ્બરની આખરમાં રાહત કાર્યમાં વલ્લભભાઈએ ઉઠાવેલી જહેમતની ખબર તેમને
ચંપારણમાં મળી ત્યારે તેમણે તેમને અભિનંદનનો પત્ર પણ લખ્યો હતો. અમદાવાદમાં
લગભગ અઠવાડિયું રહ્યા ત્યારે પણ ગાંધીજીએ વલ્લભભાઈનું મન જીતવા માટે મહેનત કર્યા
કરી. વલ્લભભાઈ કરતાં એકવીસ વરસ નાના મહાદેવભાઈ દેસાઈ સન ૧૯૧૭ના ઉનાળામાં
ગાંધીજી સાથે જોડાયા હતા. દેસાઈ પોતાની ડાયરીમાં લખે છે, "ગાંધીજીએ વલ્લભભાઈને
દરરોજ સવારે પોતાની સાથે જમવાનું રાખવા માટે આગ્રહ કર્યો. બાર વરસ અગાઉ પત્ની
ગુજરી ગયાં છતાં ફરી ન પરણવાની અડગ પ્રતિજ્ઞા માટે પણ ગાંધીજી વલ્લભભાઈના વારંવાર
વખાણ કરતા* ગાંધીજીએ તેમને પોતાના પ્રભાવ-ક્ષેત્રમાં ખેંચવા માંડ્યા."૧૪૫

ગાંધીજીની બોલચાલ અને તેમનાં કાર્યોથી વલ્લભભાઈનું હૃદય પ્રફુલ્લિત થયું. ખેડાના
ખેડૂતો પોતાના સ્વમાન માટે લડશે તેવી સંભાવનાથી તેમના હૃદયના તાર ઝણઝણી ઊઠ્યા.
પણ સરકાર સામેની આ લડત પૂરી ન થાય ત્યાં સુધી તેમાં પૂરેપૂરા ઝુકાવી દેવાનો નિર્ણય
કેવળ ભાવનાવશ થઈને કરવાનું વલ્લભભાઈને મંજૂર ન હતું. નાની, નજીવી બાબતોમાં પણ
પૂરેપૂરી ચકાસણી સિવાય વલ્લભભાઈ ડગલું ભરતા નહીં. હવે પછીનાં પગલાંથી પોતાનું તો
ઠીક પણ પોતાનાં બાળકોનું ભવિષ્ય પણ ઘડાશે તેનો પૂરેપૂરો ખ્યાલ તેમના મનમાં હતો.
બહારથી કઠોર દેખાવા છતાં બાળકો પર તેમને અનહદ પ્યાર હતો. મનમાં ગોંધી રાખેલી
પોતાની લાગણી ભાગ્યે જ પ્રગટ કરનાર પટેલે સન ૧૯૨૪માં કહ્યું હતું તેમ "તમારા બે
જણના સુખ સિવાય હવે મારે બીજું શું છે ?"૧૪૬ ગાંધીજીની વાતમાં હકાર ભણવામાં આવે
તો મણિબહેન કે ડાહ્યાભાઈ ઇંગ્લૅંડ જઈને ભણે, તે વાત પડતી મૂકવી પડે. મણિબહેન આ
વખતે પટેલની સાથે રહીને અમદાવાદની સરકારી કન્યશાળામાં ભણતાં હતાં. આ ઉપરાંત
બાળકો માટેનાં બીજાં ઘણાં સ્વપ્નો પણ અધૂરાં રહી જવાનો સંભવ હતો.

વલ્લભભાઈના મનમાં જે સ્વપ્ન હતાં તેની જાણકારી આપણી પાસે નથી. પણ આ
અડીખમ અને સફળ બૅરિસ્ટરને પોતાનાં બાળકો અને કુટુંબીજનો માટે ખૂબ લાગણી હતી.

તેમના અતડા સ્વભાવના કારણે તેમણે મનના છાના ખૂણામાં મહાન અને સમૃદ્ધ સ્વપ્નો
જરૂર સેવ્યાં હશે, તેટલું આપણે ખાતરીપૂર્વક કહી શકીએ.** હવે એકાએક આ બધી
આશા - આકાંક્ષા ત્રાજવામાં તોળાઈ રહી હતી અને નક્કર જમીન પર ચાલવાને બદલે
અજાણ્યા અગાધ જળરાશિમાં ભૂસકો મારવાનો હતો. પણ વલ્લભભાઈના મનમાં કેવળ
મહત્ત્વાકાંક્ષા ઉપરાંત એક ગુપ્ત ઝંખના પણ હતી. પોતાના લોકો જોડે ઊભા રહેવામાં આ
ઝંખના થોડે અંશે પણ સંતોષાય તેવો સંભવ હતો. રુઆબદાર કપડાં પહેરવા છતાં ખેડા
જિલ્લાના ખેડૂતો માટે તેમને અનહદ ખેંચાણ હતું તે બાબત તો વલ્લભભાઈ પણ નકારી શકે
તેમ ન હતા. ગાંધીજીનો પડકાર તેમના આત્માને જગાડી રહ્યો હતો. ખેડા જિલ્લાને મદદ
કરવા તૈયાર થયેલા આ બહારના માણસને મદદ કરવાની ના પાડવી તે વલ્લભભાઈને
પોતાની માનહાનિ જેવું લાગતું હતું.

* આ વિધાન બરાબર નથી. ઝવેરબા ૧૯૦૯માં ગુજરી ગયાં તેથી તેમના અવસાનને આ કાળે
માત્ર નવ વરસ થયાં હતાં.

** પટેલના લાંબા ગાળાના સાથી રાવજીભાઈ પટેલના કહેવા પ્રમાણે વલ્લભભાઈ ઘણાં વરસ
સુધી મોટી મિલકત જમાવવાનો મનસૂબો સેવતા હતા.૧૪૭