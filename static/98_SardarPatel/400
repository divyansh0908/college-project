૪૦૦ પટેલ

સન ૧૯૪૬ના ડિસેમ્બરમાં વલ્લભભાઈએ વિભાજનનો સ્વીકાર અડધા ઉકેલ તરીકે કર્યો
હતો. સાંસ્થાનિક દરજ્જો તે બાકીનો અડધો ભાગ હતો. વિભાજનની માફક સાંસ્થાનિક
દરજ્જા માટે પણ તેમણે કદી વાત ઉચ્ચારી નહીં. આનું ખાસ કારણ હતું. કૉંગ્રેસે વારંવાર
સાંસ્થાનિક દરજ્જો નહીં પણ "પૂર્ણ સ્વરાજ"નો આગ્રહ સેવ્યો હતો અને જવાહરલાલ
નેહરુના આગ્રહથી બંધારણસભાએ "ભારતને સ્વતંત્ર, સાર્વભૌમ ગણતંત્ર જાહેર કરવાનો
મક્કમ અને ગંભીર ઉદ્દેશ જાહેર કર્યો હતો."૨૯૩ વળી મેનને આપેલા સંદેશાથી પણ સરદારે
ચાલબાજી બદલવી પડી.૨૯૪ મેનને જણાવ્યું કે માઉન્ટબૅટન અને તેના સલાહકારોએ
સત્તાપલટાની યોજના ઠરાવી લીધી છે. આ યોજના અનુસાર હિંદુસ્તાન, બંગાળ અને
પંજાબના ભાગલા પાડવામાં આવશે, (સરદાર આ માટે તૈયાર હતા) અને સત્તા પ્રાંતોને
તથા રજવાડાંઓને સોંપી દેવામાં આવશે, અને ત્યાર પછી પ્રાંતો અને રજવાડાંઓ ભારતીય
સંઘ સ્થાપવા અંગે નિર્ણય કરશે. દેશના ટુકડે ટુકડા કરી નખવાની આ યોજનાથી વલ્લભભાઈ
ગભરાઈ ઊઠ્યા.

વાઇસરૉયના બે મુખ્ય સલાહકારો - ઇસ્મે અને ઍબેલ - મેની ૨જી તારીખે આ
યોજનાનો મુસદ્દો લઈને લંડન જવા ઊપડી ગયા. આ યોજનાને બાલ્કન યોજના નામ
આપવામાં આવ્યું, તે તદ્દન વાજબી છે.૨૯૫ આ યોજના ધૂળમાં મેળવવા માટે ઇંગ્લૅંડની
સરકારની સહાય જરૂરી થઈ પડશે તેમ સમજીને વલ્લભભાઈએ ઠરાવ્યું કે પોતે સાંસ્થાનિક
દરજ્જો સ્વીકારી લેવાની તૈયારી જાહેર કરશે. એ.પી.એ.ને આપેલી મુલાકાતમાં મે માસની
૯મી તારીખે તેમણે જાહેર કર્યું કે "સાંસ્થાનિક કાર્યો બજાવનાર કેન્દ્ર સરકાર મજબૂત તંત્ર
ઊભું કરશે, અને હર પ્રકારની અંધાધૂંધીને શમાવી લેવા માટે જરૂરી સત્તા ધરાવશે."૨૯૬ આ
દૃષ્ટિબિંદુ તરફ નેહરુનું મન વાળવા તેમણે પ્રયાસ કર્યો અને આ પ્રયત્નમાં કૃષ્ણ મેનન તેમના
સહાયક બન્યા.૨૯૭ નેહરુને સમજાવી લેવામાં આવ્યા અને મેનને માઉન્ટબૅટનને જણાવ્યું કે
વલ્લભભાઈ અને નેહરુ બંને સાંસ્થાનિક દરજ્જો સ્વીકારી લેશે. વાઇસરૉયે તાબડતોબ આ
ખુશખબર ઇંગ્લૅંડની સરકારને જણાવી.૨૯૮

આરામ માટે માઉન્ટબૅટન સિમલા ગયા હતા, ત્યાંથી તેમણે લંડન ખબર મોકલાવી. આ
વખતે નેહરુ અને કૃષ્ણ મેનન તેમના મહેમાન હતા. એરિક મિવિલે અને બાલ્કન યોજનાની
પ્રગતિથી વિષાદ અનુભવતા મેનન જેવા વાઇસરૉયના બે સલાહકાર પણ હાજર હતા. મેનને
આ યોજનાનો વિરોધ કર્યો હતો, પણ ઇસ્મે અને ઍબેલે તેમના વિરોધની અવગણના કરી
હતી. સિમલામાં મેનને વાઇસરૉયને મેની ૨૮મી તારીખે સત્તાપલટાની પોતાની યોજના
દર્શાવી. આ યોજના અંગે તેમણે વલ્લભભાઈની સંમતિ મેળવી લીધી હતી, તે આપણે જોઈ
ગયા છીએ. તેમણે અત્યાર સુધી આ બાબતમાં માઉન્ટબૅટનને કશી વાત કરી ન હતી.
વાઇસરૉયને આ યોજના એકદમ પસંદ પડી ગઈ અને આ બાબતમાં નેહરુનો પ્રતિભાવ
મેળવી લેવા માટે મેનનને કહેવામાં આવ્યું. માઉન્ટબૅટને બાલ્કન યોજના સ્વીકારી હતી,
તેમાં દુષ્ટતા ન હતી પણ અવિચારીપણું હતું. આ યોજના અંગે કરવામાં આવેલાં સૂચનોના
નેહરુએ વાળેલા વિવેકી ઉત્તર પરથી તેમણે માની લીધું હતું કે કૉંગ્રેસ આ યોજના સ્વીકારી
લેશે. મેની ૯મી તારીખે મેનનને જાણ થઈ કે નેહરુને પણ પોતાની યોજના મોટા ભાગે પસંદ
પડી છે. તેમણે આ સમાચાર વાઇસરૉયને રૂબરૂમાં અને વલ્લભભાઈને ટેલિફોન પર
દિલ્હીમાં જણાવ્યા.૨૯૯