૨૨૨ પટેલ

વચ્ચેના પારસ્પરિક પ્રેમભાવના ત્રિકોણનું દર્શન થાય છે. ખરી રીતે તો આ ચોરસ છે કારણ
કે તેમાં મહાદેવભાઈ પણ સમાયેલા છે :

૧૦-૪-૩૨ (ગાંધીજી ૨૪ કલાકનું મૌન લેવાના હતા) ત્રણ વાગવાને થોડી મિનિટ બાકી
હતી. તેથી વલ્લભભાઈએ કહ્યું કે, "બોલવાની થોડી મિનિટ બાકી રહી છે, તેથી અમને
કંઈ સૂચના આપવાની હોય તો કહી નાખો." મેં કહ્યું "તમે તો બાપુએ જાણે આખરી
વિલ કરી નાખવાનું હોય તેવી વાત કરો છો." બાપુએ કહ્યું "ઠીક ત્યારે બોલ્યુંચાલ્યું
માફ કરજો."

આ કહીને બાપુ હસવા લાગ્યા. એક મધુર યાદગીરીથી તેમને હસવું આવતું હતું.
તેમણે કહ્યું, "બાએ પણ મને આવું જ કહ્યું હતું, બોલ્યુંચાલ્યું માફ કરજો."

વલ્લભભાઈએ પૂછ્યું, "ક્યારેક કહ્યું હતું ?" બાપુએ કહ્યું, "હું પકડાયો ત્યારે કહ્યું
હતું. આ કહ્યું ત્યારે આંખમાં આંસુ ઊભરાતાં હતાં. હવે જીવતાં ફરી વખત મળાશે નહીં
તેવો તેને ડર લાગતો હતો અને માફી મેળવ્યા સિવાય મરવું ન પડે તેવી આતુરતા
હતી."

વલ્લભભાઈ એક દિવસ પરબીડિયાં બનાવતા હતા, ત્યારે ગાંધીજીએ અચાનક પૂછ્યું,
"સ્વરાજ પછીના મંત્રીમંડળમાં તમારા માટે કયો હોદ્દો અનામત રાખવાનું તમને ગમે ?"
વલ્લભભાઈએ કહ્યું, "હું તો માગવાનું શકોરું લઈને ફરીશ." મહાત્માજીએ કહ્યું, "દાસ
અને મોતીલાલ પોતાના હોદ્દાઓની ચર્ચા કર્યા કરતા. મહમ્મદ અલીને શિક્ષણમંત્રી થવું હતું
અને શૌકત અલીને સેનાપતિપદ જોઈતું હતું." પછી ઉમેર્યું, "ઠીક છે, સ્વરાજ તો હજુ
આવવાનું છે." (૨૫-૫-૩૨)

ઇરવિન જોડે કરાર થયા પછી તરત જ ગાંધીજીએ કહ્યું હતું કે ભારતના વડા પ્રધાનનું પદ
"યુવાન માનસ અને મજબૂત હાથ માટે અનામત રાખવામાં આવશે." યરવડામાં તેમણે
વલ્લભભાઈને તેમના હોદ્દા અંગે પૂછ્યું. વલ્લભભાઈએ "માગવાના શકોરા"નો ઉલ્લેખ
કર્યો. એક વરસ અગાઉ કરાંચી અધિવેશન વખતે વલ્લભભાઈએ પોતાનો અને
મહાત્માજીનો ઉલ્લેખ "અમે વૃદ્ધો" અને "આઝાદી માટે ઝંખતા લોકો" તરીકે કર્યો
હતો. બે ગાંધીજીની અને બે વલ્લભભાઈની એમ મળીને આ ચારે ઉક્તિઓનો સાથે વિચાર
કરીએ તો વાજબી ગણાય. આ ચારે ઉક્તિઓ સવા વરસના ગાળામાં કરવામાં આવી છે. તેને
આધારે એવું કહી શકાય કે ભારતના પ્રથમ પ્રધાનમંડળમાં વલ્લભભાઈનો સમાવેશ થવો
જોઈએ, તેવી અપેક્ષા ગાંધીજી સેવતા હતા. આ ઉક્તિઓથી ફલિત થતો બીજો અર્થ એ છે
કે સ્વરાજ આવતાંની સાથે પોતાનું કામ પૂરું થઈ જશે, તેવું વલ્લભભાઈ સમજતા હતા;
સ્વરાજ મેળવવું તે તેમનું મુખ્ય ધ્યેય હતું. ત્રીજું, સ્વરાજ પછી રાજકીય બાબતોનો નિર્ણય
ગાંધીજીએ કરવાનો હોય તો વલ્લભભાઈને વડા પ્રધાનનું પદ નહીં, પણ કેવળ મંત્રીપદ જ
મળવાનું હતું. સંભવ છે કે આ હકીકત વલ્લભભાઈની જાણમાં હતી અને તેથી જ
"માગવાના શકોરા"ની વાત તેમની જીભે ચડી આવી.

સન ૧૯૩૨ના જાન્યુઆરીની આખરમાં કસ્તૂરબાની સાથે મણિબહેન પણ પકડાયાં હતાં.