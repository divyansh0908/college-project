૧૮૭૫-૧૯૧૮/પૂર્વરંગ : પરિશોધ ૩૧

જાણીતો હતો. વલ્લભભાઈએ જામીન માટે અરજી કરી. પોલીસખાતાએ તેનો વિરોધ કર્યો.
આરોપીઓ પુરાવા રફેદફે કરશે તેવી ભીતિ દર્શાવી અને ઉમેર્યું કે "આ ખેડાનો કેસ છે અને
તેથી આરોપીઓ ભયંકર માણસો છે, તેવું માની લેવું જોઈએ." ન્યાયાધીશે પોલીસની
રજૂઆત માન્ય રાખીને જામીન આપવાનો ઇન્કાર કર્યો. વલ્લભભાઈ લાગલા જ બોલી
ઊઠ્યા:

ખેડાના આરોપીઓને આ અદાલતમાં ન્યાય મળતો નથી. પૂરતા પુરાવા ન મળે તો
આરોપીએ પુરાવામાં ધાલમેલ કરી છે તેવું માની લેવામાં આવે છે. આખો જિલ્લો
ગુનાખોર હોવાથી આરોપીને શિક્ષા થવી જ જોઈએ તેવું વલણ જણાય છે.

જે બન્યું તેનો હેવાલ માવળંકરે આપ્યો છે :

વલ્લભભાઈએ ભરઅદાલતમાં સંખ્યાબંધ વકીલોની હાજરીમાં આવું કહ્યું, ત્યારે
ન્યાયાધીશ સ્તબ્ધ બની ગયા. ન્યાયાધીશે કહ્યું: "પટેલ, તમે ઉશ્કેરાયેલા છો. આપણે
અડધા કલાકનો વિરામ લીધા પછી કામ ચલાવશું." ન્યાયાધીશ પોતાની ચેમ્બરમાં
ગયા અને જે જામીન અરજી તેમણે નકારી કાઢી હતી તેની મંજૂરી માટે હુકમ આપ્યો.
કહેવાની જરૂર નથી કે ખટલો ચાલ્યો ત્યારે આરોપીઓ નિર્દોષ છૂટી ગયા.૯૦

પોલીસ રજૂઆતમાં જરાસરખી ખામી હોય તો વલ્લભભાઈ તેના પર દયા-માયા રાખ્યા
સિવાય તૂટી પડતા. એક ખૂન કેસમાં પહેલા માહિતી-પત્રકમાં થોડું ઉમેરણ થયેલું તેમણે
જોયું. આ પત્રક લખનાર પોલીસ પટેલ સાક્ષી આપી રહ્યો હતો.

વલ્લભભાઈઃ "પહેલા પત્રકમાં આરોપીનાં નામોમાં ફેરબદલી થઈ છે તે તમે કરેલી
છે?" પોલીસ પટેલ: "મરનારના બાપે બે નામ આપેલાં. ત્યાર પછી તેની પત્નીએ
પોતાના નિવેદનમાં બીજાં બે નામ આપેલાં તેથી મારે તે નામ ઉમેરવાં પડ્યાં."
વલ્લભભાઈ: "નામ ઉમેરવાના કેટલા પૈસા લીધા છે ?" પોલીસ પટેલ: "મેં કશું
લીધું નથી." વલ્લભભાઈ "તમે તો ધરમરાજના અવતાર દેખાઓ છો, ખરું ને ? પણ
હું તમને પોલીસ પટેલોને બરાબર ઓળખું છું. તમે લોકો માથે રહીને ખૂન, ચોરીઓ
કરાવો છો અને આગ લગાડાવો છો. ચોરીનો માલ પણ રાખો છો. તમે અત્યારે સોગંદ
પર જુબાની આપી રહ્યા છો. સાચું બોલજો. નહીંતર તમારાં દુષ્કૃત્યોનો ભાંડો ફૂટી જાય
તેવા સવાલો મારે પૂછવા પડશે."

સાક્ષી ભાંગી પડ્યો અને બંને આરોપીઓ છૂટી ગયા.૯૧

આપણે વલ્લભભાઈના જીવનનાં જે ચાર વર્ષ સન ૧૯૧૩ની શરૂઆતથી સન ૧૯૧૬ની
આખર સુધીના ગાળાની રજૂઆત કરીએ છીએ તે વખતમાં તો વલ્લભભાઈએ હરીફોની
ઈર્ષ્યા અને પોતાના પ્રભાવનો, પોતાની કમાણીનો અને મિત્રવર્ગનો, સુખસગવડ અને
નવરાશનો, પૂરો આનંદ ભોગવ્યો. તેમની ફી અમદાવાદના વકીલોમાં સૌથી વધારે હતી.