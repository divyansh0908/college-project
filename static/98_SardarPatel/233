૧૯૨૯-૩૪/રાજકેદી ૨૩૩

વલ્લભભાઈનું થોડું ચિત્ત યુરોપમાં હતું. વિઠ્ઠલભાઈ માંદગીમાં સપડાયા હતા. સન
૧૯૩૨ના માર્ચમાં તે યુરોપ ગયા પછી પાછા ફર્યા ન હતા. સન ૧૯૩૨ના જાન્યુઆરીમાં
વિઠ્ઠલભાઈ પણ વિલિંગ્ડનના સપાટામાં આવી ગયા હતા પણ થોડા વખતમાં જ તબિયતને
કારણે છૂટી ગયા. પરદેશમાં વિઠ્ઠલભાઈ અમેરિકામાં ફર્યા. ત્યાંથી ડિ'વૅલેરાના આમંત્રણથી
આયર્લૅન્ડ ગયા અને ત્યાંથી ઑસ્ટ્રિયા ગયા. ત્યાં સુભાષ બોઝ તેમની સાથે જોડાયા.
વિઠ્ઠલભાઈ અને બોઝ બંને ગાંધીજીના એકવીસ દિવસના ઉપવાસના અને હરિજન સમસ્યાને
અપાયેલા પ્રાધાન્યના ટીકાકાર હતા. મે માસમાં ઑસ્ટ્રિયામાં વિઠ્ઠલભાઈ અને સુભાષ બોઝે
સંયુક્ત નિવેદન બહાર પાડીને ગાંધીજીની આગેવાની નિષ્ફળ નીવડી હોવાનું જાહેર કર્યું.

સપ્ટેમ્બરમાં વિઠ્ઠલભાઈ ગંભીર માંદગીમાં પટકાયા. આ ખબર સાંભળીને વલ્લભભાઈએ
"પોતાને થતી ગંભીર ફિકરચિંતા વ્યક્ત કરતા સંખ્યાબંધ કાગળો લખ્યા" પણ "આ
કાગળો વિઠ્ઠલભાઈને કદી પહોંચ્યા નહીં." આ કાગળો ભારત સરકારે અટકાવી રાખ્યા કે
ટપાલમાં ગેરવલ્લે ગયા કે યુરોપમાં રોકવામાં આવ્યા, તે જાણવા મળતું નથી. પણ નાનો
ભાઈ પોતાની "દરકાર રાખતો નથી" તેવું વિઠ્ઠલભાઈને લાગ્યું. બોઝે ખૂબ મહેનતથી
તેમની સેવાચાકરી કરી. બીજા ભારતીય અને યુરોપિયન ઓળખીતાઓ પણ સારસંભાળ
રાખતા હતા. જિનિવા નજીકના એક દવાખાનામાં ઑક્ટોબરની ૨૨મી તારીખે વિઠ્ઠલભાઈનું
અવસાન થયું.૧૫૩

વલ્લભભાઈને આ ફટકાની ઘણી વેદના થઈ. "અજાણ્યા પરદેશમાં અને દિલ ખોલી શકે
તેવા કોઈ સાથી બાજુમાં ન હોય તેવી" સ્થિતિમાં ભાઈનું અવસાન થયું, તે વલ્લભભાઈને
બહુ લાગી આવ્યું.૧૫૪ પોતાના કાગળો વિઠ્ઠલભાઈને મળ્યા જ નથી, તેવી ખબર હોત તો
તેમનું દુઃખ અનેકગણું વધી ગયું હોત. તેમનો દેહ ભારત લાવવામાં આવ્યો. અંતિમ વિધિ
વલ્લભભાઈને હાથે થાય તેવો તાર સુભાષ બોઝે ગાંધીજીને મોકલ્યો. "આ માટેની જરૂરી
ગોઠવણ મહાત્માજી કરી શકશે" તેવી આશા પણ સુભાષ બોઝે દર્શાવી હતી.૧૫૫ આવા કામ
માટે વલ્લભભાઈને "પેરોલ પર છોડવાની માગણી કરવાનું અયોગ્ય" હોવાનું મહાત્માજીને
જણાયું. તેમણે અખબારોને પણ જણાવ્યું કે "આ માટે વલ્લભભાઈ પેરોલની અરજી કરે"
તેવું પોતે ધારતા નથી.૧૫૬ વલ્લભભાઈની બાબતમાં ગાંધીજી સાચા હતા. પણ વિઠ્ઠલભાઈના
મિત્રોએ સ્મશાનયાત્રા માટે વલ્લભભાઈને છોડવાની સરકારને વિનંતી કરી.

આના જવાબમાં સરકારે વલ્લભભાઈને જણાવ્યું કે રાજકીય ભાષણ ન કરવાની
'બાંયધરી' આપે અને "અગાઉથી ઠરાવેલા સમયે અને સ્થળે" ફરી પકડાવા માટે
વલ્લભભાઈ હાજર થાય તો તેમને ૪૮ કલાક માટે છોડવામાં આવશે. વલ્લભભાઈએ જવાબ
આપ્યો કે "હું સ્વમાન અને ગૌરવ ગુમાવીને મારો છુટકારો ખરીદવા ઇચ્છતો નથી."
વિઠ્ઠલભાઈની અંતિમ વિધિ ડાહ્યાભાઈએ કરી, કારણ કે વિઠ્ઠલભાઈને સંતાન ન હતાં.૧૫૭
મુંબઈમાં વિઠ્ઠલભાઈની સ્મશાનયાત્રામાં મોટું સરઘસ હતું. નસીબ જોગે જેલની બહાર
હોવાથી કાકા પર પ્રેમ રાખનાર મણિબહેન પણ તેમાં જોડાયાં અને સરોજિની નાયડુએ તેમને
ભવ્ય આદરાંજલિ આપી.

ભાઈના અવસાન અંગે વલ્લભભાઈએ સરકાર જોડે અનેક વખત ઝઘડવું પડ્યું. સંખ્યાબંધ
શોકદર્શક કાગળો અને ઠરાવો સરકારે તેમને મોકલી આપ્યા. બધાને વ્યક્તિગત જવાબ
આપવાનું અશક્ય હોવાથી તેમણે સરકારને વિનંતી કરી કે પોતાને અખબારી સંદેશો
મોકલવાની પરવાનગી આપવામાં આવે કે "અહીંથી વ્યક્તિગત જવાબો આપવાનું શક્ય