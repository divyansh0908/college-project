૧૯૩૯-૪૫/બંધનગ્રસ્ત ૩૧૧

થશે" તેવી સંભાવનાનો સ્વીકાર કરીને તેમણે કહ્યું હતું કે "અંગ્રેજી રાજ ખતમ થયા પછી
પણ સાથી રાજ્યોની સેના ભારતમાં રહી શકશે."૧૪૪

આ છૂટ કારોબારીના ઠરાવમાં સામેલ કરવામાં આવી. આ ઠરાવનું સૌથી મહત્ત્વનું તત્ત્વ
એ હતું કે અંગ્રેજી સત્તાધારીઓ આ વિનંતી સાંભળશે નહીં તો "અણગમતે મને પણ કૉંગ્રેસે
પોતાની તમામ અહિંસક તાકાતનો ઉપયોગ કરવો પડશે."૧૪૫ મણિબહેનની ડાયરીમાં નોંધ
છે કે કારોબારીની બેઠક પૂરી થઈ ત્યારે "ગાંધીજીએ લડતની બાબતમાં થોડાં સૂચન રજૂ
કર્યાં"૧૪૬ તેની વિગતો નોંધવામાં આવી નથી. પણ ત્યાર પછીનાં વલ્લભભાઈનાં ઉચ્ચારણો
પરથી એવું દેખાય છે કે આ લડતને આખરી બનાવવાનો ગાંધીજીએ નિર્ધાર કર્યો હતો, અને
બિનકૉંગ્રેસીઓ હિંસાખોરી આચરે તેને કારણે લડત અટકવાની ન હતી.

વર્ધાની લાંબી ચર્ચા વલ્લભભાઈને ગમી ન હતી અને બધી વખતે તેઓ હાજર પણ રહ્યા
નહીં. વર્ધાની અને આસપાસની ગરમી વલ્લભભાઈને ફાવતી નહીં. મે મહિનામાં તેમણે
કહ્યું હતું કે સેવાગ્રામમાં ગાંધીજી પોતાની જાતને અને કસ્તૂરબા જેવાં અન્ય મોટી ઉંમરનાં
માણસોને રાખે છે, તે "ઘાતકીપણું, હિંસા અને આત્મહત્યા" છે.૧૪૭ પણ મહાદેવભાઈ
પાસેથી મળતા હેવાલોને પરિણામે ગાંધીજી જોડે જવાહરલાલે કરેલી ચર્ચાઓ, આઝાદની
મુલાકાતો તથા અન્ય મહત્ત્વની બાબતોથી વલ્લભભાઈ પૂરેપૂરા વાકેફ હતા.

પણ હવે બધી ચર્ચાઓનો અંત આવ્યો હતો અને લડત ઉપાડવાની છૂટ વલ્લભભાઈને
મળી હતી. વર્ધાના ઠરાવને બહાલી આપવા માટે ઑગસ્ટની ૭ તારીખે મુંબઈમાં
મહાસમિતિની બેઠક મળવાની બાકી હતી તે ખરું, પણ તેના નિર્ણયની ખાતરી હતી.
વલ્લભભાઈ મરણાસન્ન છે તેવો હેવાલ મુંબઈના ગવર્નર લ્યુમ્લીએ જૂનની છઠ્ઠી તારીખે લૉર્ડ
લિન્લિથગોને મોકલાવ્યો હતો.૧૪૮ આવી જર્જરિત તબિયત છતાં વલ્લભભાઈએ પોતાનો
આત્મા રેડીને તનમનથી "ભારત છોડો"ની લડતનું કામ જુલાઈની ૧૪મી તારીખે
કારોબારીએ ઠરાવ કર્યા પછી તરત જ આદરી દીધું.

"ગાડીમાં માંડ માંડ જગા મેળવી"ને૧૪૯ વલ્લભભાઈ તથા મણિબહેન જુલાઈની ૧૫મી
તારીખે મુંબઈ આવ્યાં. લોકોને પ્રજ્વલિત કરવાનો તેમનો ઉદ્દેશ હતો. તેમણે વારાફરતી
કાર્યકરોને મળવા માંડ્યું. કૉંગ્રેસ હાઉસમાં કૉંગ્રેસી કાર્યકરો જોડે મુલાકાતો ગોઠવી.
ગુજરાતમાં લોકો પર પત્રો લખ્યા, વાલચંદ શેઠ, રામેશ્વર બિરલા અને બ્રિજ મોહન
બિરલા પાસેથી નાણાં એકઠાં કર્યાં, અને પત્રકારો જોડે ખાનગીમાં ગુફ્તેગો ગોઠવી. ૨૧મી
તારીખે અમદાવાદ આવીને તરત જ મુખ્ય માણસોને મળ્યા. ત્યાર પછીના દસ દિવસ
દરમિયાન ગુજરાત અને તેની આસપાસના દરેક ભાગમાંથી આવેલા સંખ્યાબંધ કાર્યકરો
તેમને સતત મળતા રહ્યા. ફુરસદ મળે ત્યારે અન્યત્ર લડાયક કાર્યકરોને પત્રો લખતા રહ્યા.

૨૬મી તારીખે લોકલ બોર્ડના મેદાનમાં મળેલી જંગી સભામાં તેમણે ભાષણ કર્યું. ૨૭મી
તારીખે અમદાવાદ શહેરના સક્રિય કાર્યકરો તેમને સમૂહમાં મળ્યા. સરકારના કહેવા પ્રમાણે
આ ખાનગી સભામાં વલ્લભભાઈએ એવા "ઉશ્કેરણીજનક શબ્દો વાપર્યા કે જેવા અગાઉ
કદી સાંભળ્યા ન હતા." ગુપ્તચર ખાતાના હેવાલ અનુસાર વલ્લભભાઈએ કહ્યું:

કાલે બધા આગેવાનો પકડાઈ જાય અને ફરી વખત મળવાનું બને નહીં તો ગાંધીજીએ સન
૧૯૧૯થી આજ સુધી જે જે કાર્યક્રમ આપ્યા છે, તે બધાનો અમલ કરજો. મરી જજો