૧૨૬ પટેલ

ભવિષ્ય અંગે બાપ કરતાં ગાંધીજી જોડે વધારે છૂટથી વાતો કરતાં હતાં.

તેથી મણિબહેનના વેવિશાળ અંગે લાડબાએ વાત કાઢી ત્યારે વલ્લભભાઈએ મૂંગા રહેવું
પડ્યું. છોકરાંઓ શું ભણે છે તે બાબતમાં પણ માએ પૂછપરછ કરી. બોરસદના વિજેતા
વલ્લભભાઈ સરકારને સામી છાતીએ જડબાંતોડ જવાબ વાળતા હતા, પણ આ સવાલ
તેમણે ટાળી દીધો. વલ્લભભાઈએ જવાની તૈયારી કરી ત્યારે લાડબાએ ફરી વખત મણિના
વેવિશાળ અંગે ધ્યાન રાખવાની સલાહ આપી. વલ્લભભાઈએ એકની એક વાત થવાનો
કંટાળો દર્શાવ્યો ત્યારે લાડબાએ દીકરાની પદ્ધતિએ સખત શબ્દો વાપર્યા:

તારી વાત સાચી છે. છોકરાં શું ભણે છે તેની પણ જે બાપને ખબર નથી, તે વળી જમાઈ
ક્યાંથી શોધવાનો છે?૪૪

સન ૧૯૨૨ના સપ્ટેમ્બરમાં વલ્લભભાઈ મુંબઈ આવ્યા હતા, ત્યારે તેમણે ૧૮ વરસનાં
મણિબહેન અને સોળ વરસના ડાહ્યાભાઈને લખી જણાવ્યું કે "તમારે જોઈતું હોય તે
માવળંકરભાઈને અથવા પંડિત (પાડોશી) કે દાક્તરસાહેબ(કાનૂગા)ને કહેજો."૪૫ તેમણે
ત્રણ માણસોનાં નામ આપ્યાં છે તેનો અર્થ થાય છે કે અમદાવાદ છોડતાં અગાઉ તેમણે
આમાંથી કોઈને આ બાબતમાં કશી વાત કરી ન હતી. આ ત્રણે વિશ્વાસપાત્ર મિત્રો હતા અને
તેમના પર વલ્લભભાઈને પૂરો ભરોસો હતો, પણ છાપ એવી પડે છે કે બાપ તરીકે
વલ્લભભાઈ અતડા અને કાર્યરત હોવા ઉપરાંત ઘર અને બાળકોને ગમે ત્યારે ઉતાવળે છોડી
જતા અને પોતાની ગેરહાજરીમાં તેમની સારસંભાળ માટેની જરૂરી ગોઠવણ કરતા નહીં. સન
૧૯૨૩ના માર્ચમાં કૉંગ્રેસ માટે ફાળો ઉઘરાવવા કલકત્તા ગયેલા વલ્લભભાઈએ મણિબહેનને
લખ્યું છે, "પૈસાની જરૂર પડે તો મારા નામે ઑફિસમાંથી લઈ લેજો. કોઈ જાતની ફિકર
કરતા નહીં અને આનંદમાં રહેજો."૪૬

આ જમાનામાં બાપ તરીકે વલ્લભભાઈ પોતાનાં બાળકોની સંભાળ રાખતા હતા, પણ
તેમના માટે અગાઉથી વ્યવસ્થિત ગોઠવણ કે યોજના કરતા નહીં. મોટે ભાગે આવી ગોઠવણ
કરવાનું તેમના માટે શક્ય ન હતું. ઘણી વખત તેમને છોકરાંઓને છોડીને અચાનક નાગપુર કે
બોરસદ લડત માટે જવું પડતું અથવા ફંડફાળા માટે મુંબઈ કે કલકત્તા જવું પડતું.
વલ્લભભાઈ માટે દેશનો નંબર પહેલો અને બાળકોનો નંબર બીજો હતો. વલ્લભભાઈના
સારે નસીબે બાળકો પગભર થઈ ગયાં હતાં અને થોડાં વરસ પછી તો એકલા રહેવા ટેવાયેલાં
મણિબહેન ઊલટાં પોતાના બાપની સંભાળ રાખતાં થયાં અને પછી વલ્લભભાઈને કદી
એકલા રહેવા દેતાં નહીં.

બાપની સેવિકા તરીકે મણિબહેને સન ૧૯૨૮થી કામ સંભાળ્યું, પણ ત્યાર પહેલાં ઘણી
વખત એકલાં એકલાં રડતાં અને હતાશ થઈ જતાં. પોતાના લગ્ન અંગેની ચિંતા, પોતાને
અને ભાઈને એકલાં છોડીને બાપ ગમે ત્યારે જેલમાં જશે તેવી ફિકર, અને બાપદીકરી વચ્ચે
લાંબી વાતચીતનો અભાવ - આ બધાને કારણે મણિબહેન એકલતા અનુભવતાં હતાં. સન
૧૯૨૩ના ઑગસ્ટમાં વલ્લભભાઈ નાગપુર લડતનું સંચાલન કરતા હતા અને લડત પુરજોસમાં
ચાલતી હતી ત્યારે તેમની ધરપકડ થશે તેવો ડર સૌથી મહત્ત્વનું કારણ હતું. અમદાવાદથી
મહાદેવ દેસાઈએ વલ્લભભાઈને જણાવ્યું કે નાગપુરમાં બાપ જોડે થોડો વખત રહીને પાછાં
ફરેલાં મણિબહેન ઘરમાં રડ્યા કરતાં હતાં. મહાદેવભાઈને જવાબ વાળતાં વલ્લભભાઈ લખે છે: