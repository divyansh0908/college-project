૧૯૨૯-૩૪/રાજકેદી ૧૮૫

બોરસદ તાલુકાના કંકાપુરા ગામે મીઠાની લડત અંગે વલ્લભભાઈ ભાષણ કરવાના છે,
તેવી જાહેરાત થઈ ત્યારે માસ્ટરે વલ્લભભાઈ પર ખેડા જિલ્લામાં એક મહિનાની
ભાષણબંધી ફરમાવવાનું ઠરાવ્યું. માસ્ટરના ઇરાદાથી અજાણ વલ્લભભાઈ માર્ચની ૭મી
તારીખે કંકાપુરા જવા નીકળ્યા અને રસ્તામાં રાસ ગામે જમવા રોકાયા. દરિયાકાંઠાથી પાંચ
માઈલ દૂર આવેલા રાસ ગામના લોકોએ વલ્લભભાઈના ભાષણનો આગ્રહ રાખ્યો. "અમે
ખેડા સત્યાગ્રહમાં હતા. ખાદી કામમાં અમે આગલી હરોળમાં છીએ. સત્યાગ્રહની તમામ
શરત પાળવાની અમારી તૈયારી છે. છતાં અમારો એવો શો ગુનો છે કે તમે રાસમાંથી
નીકળતા હો, છતાં અમારી પાસે ભાષણ પણ કરો નહીં?" તેવું લોકોએ કહ્યું.
વલ્લભભાઈએ પૂછ્યું કે, રાસ ગામમાંથી કેટલા જણ જેલમાં જવા તૈયાર છે ? જવાબમાં
લગભગ બસો જણાએ હાથ ઊંચા કરીને તૈયારી બતાવી. "સ્ત્રીઓ પણ તૈયાર છે ?"
વલ્લભભાઈએ પૂછ્યું. યુવાન અને વૃદ્ધ સ્ત્રીઓ પણ તૈયાર હતી. વલ્લભભાઈએ કહ્યું કે
"ઠીક છે, જમ્યા પછી બપોરે બે વાગ્યે ભાષણ કરીશ અને પછી કંકાપુરા જવા રવાના
થઈશ."

રાસની ભાગોળે વડના ઝાડ તળે બપોરે બે વાગ્યે વલ્લભભાઈ વ્યાસપીઠ પર બેઠા. તેમને
સાંભળવા માટે હજારો લોકો એકઠા થયા. વલ્લભભાઈ ભાષણ શરૂ કરતા હતા તેવામાં
માસ્ટરના માણસો આવ્યા. એક જણે - બોરસદના ફર્સ્ટ ક્લાસ મૅજિસ્ટ્રેટે - વલ્લભભાઈને
નોટિસ આપી કે તેમણે ભાષણ કરવું નહીં. વલ્લભભાઈ નોટિસ વાંચતા હતા, ત્યારે
મૅજિસ્ટ્રેટે તેમને પૂછ્યું કે, "તમે શું કરવાના છો ?" વલ્લભભાઈએ કહ્યું કે, "હું નોટિસનો
અનાદર કરીને ભાષણ કરવાનો છું." "તો પછી હું તમારી ધરપકડનો હુકમ આપું છું" તેવું
મૅજિસ્ટ્રેટે કહ્યું અને પોલીસ સુપરિન્ટેન્ડેન્ટ બિલિમોરિયાએ વલ્લભભાઈને કહ્યું કે "આપ
આ બાજુ આવી જાઓ."

વલ્લભભાઈ ઊભા થયા, સભાજનોની રજા લીધી અને હસતા હસતા પોલીસ મોટરમાં
જઈને બેઠા. તેમને બોરસદની અદાલતમાં લઈ જવામાં આવ્યા. ખુદ આલ્ફ્રેડ માસ્ટરે
મુકદ્દમો ચલાવ્યો. માસ્ટરે તમામ વકીલોને ચાલી જવા કહ્યું. અદાલતના ખંડમાં માસ્ટર,
વલ્લભભાઈ અને તેમની ધરપકડ કરનાર બે અધિકારીઓ જ રહ્યા. કોઈ સાક્ષીની જુબાની
લેવામાં આવી નહીં. વલ્લભભાઈએ ગુનો કબૂલ કર્યો, પણ આઠ લીટીનો ચુકાદો લખવામાં
માસ્ટરને દોઢ કલાક લાગ્યો, કારણ કે જેના માટે તેને અણગમો હતો અને જેનાથી પોતે ડરતો
પણ હતો તેવા વલ્લભભાઈની હાજરીથી તેની મતિ મૂંઝાઈ ગઈ હતી. પોતે લખેલો ચુકાદો
વાંચી સંભળાવવાને બદલે તેણે વલ્લભભાઈને મૌખિક રીતે કહ્યું કે કાયદાની જોગવાઈ મુજબ
તમને વધારેમાં વધારે સજા આપવામાં આવી છે. ત્રણ મહિનાની કેદ અને ૫૦૦ રૂપિયા દંડ.
દંડ ન ભરો તો વધારાનાં ત્રણ અઠવાડિયાંની જેલ.

વલ્લભભાઈ ખુમારીથી વર્ત્યા, પણ ઓચિંતા ઝડપાયા હતા. મુંબઈ સરકારને પણ આ
ધરપકડથી નવાઈ લાગી. વલ્લભભાઈને ભાષણ કરતા રોકવાનો માસ્ટરનો ઇરાદો છે, તેવી
ખબર પડી ત્યારે મુંબઈ સરકારે જણાવ્યું હતું કે "હુકમનો અમલ થયો ન હોય તો હમણાં
મોકૂફ રાખજો." પણ આ સૂચના મોડી મળી. ખાનગીમાં મુંબઈ સરકારે આ પગલા માટે
ખેદ દર્શાવ્યો છતાં જાહેરમાં તો "પોતાની ગોઠવણ વ્યવસ્થિત રીતે પાર પાડવા માટે
માસ્ટરની કુનેહ"ને વખાણવામાં આવી. વલ્લભભાઈએ "પોતાનો વિચાર બદલીને ભાષણ
કરવાનું શરૂ કરતાં સુધી" નોટિસ આપવાનું મુલતવી રાખીને માસ્ટરે વલ્લભભાઈના બચી