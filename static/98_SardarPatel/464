૪૬૪ પટેલ

અખંડ ભારતની અસ્કામતોમાંથી પાકિસ્તાનના હિસ્સા અંગે તેમણે વાત કરી.
નવેમ્બરમાં બંને રાષ્ટ્રો વચ્ચે કબૂલાત થઈ હતી કે રૂ. ૫૫ કરોડ પાકિસ્તાનને આપવામાં
આવશે. આ કરાર થયા પછી માત્ર બે જ કલાકમાં વલ્લભભાઈના આગ્રહને પરિણામે
પાકિસ્તાનને જણાવી દેવામાં આવ્યું કે આ કરારનું પાલન કાશ્મીર પશ્નની પતાવટ પર
આધાર રાખે છે. આ શરત અંગે પાકિસ્તાને તદ્દન મૌન સેવ્યું. આ રોકડ રકમનો કાશ્મીર
સાથે સંબંધ હોય તેવું માનવા પાકિસ્તાન તૈયાર ન હતું. પણ દલીલબાજી કરવાથી ભારતનો
નિર્ણય વધારે પાકો થાય. કલકત્તાના પ્રવચનમાં વલ્લભભાઈએ ૫૫ કરોડની રકમનો અથવા
કાશ્મીરનો સીધો ઉલ્લેખ કર્યો નથી, પણ તેમના બોલવાનો અર્થ તદ્દન સ્પષ્ટ હતોઃ

અસ્કામતની બાબતમાં આપણે પાકિસ્તાન જોડે ઉદારતાથી વર્ત્યા છીએ. પણ આપણા
પર બંદૂક ચલાવવા માટે તેમાંથી પાઈ પણ વપરાય તે આપણે સાંખી શકીએ નહીં, તે
દેખીતી વાત છે. (અસ્કામત અંગેના) કરાર તો સંમતિ કરાર જેવા છે. તકરારના તમામ
મુદ્દાઓની સંતોષકારક પતાવટ થાય ત્યાર પછી જ તેનો અમલ થઈ શકે.૧૫૨

ત્યાર પછીનું પ્રવચન તેમણે લખનૌમાં કર્યું. આ શહેરોમાં પાકિસ્તાનના ઘણા સમર્થકો
પોષાયા હતા. અનિશ્ચિત મનોદશા ધરાવતા મુસલમાનો અને ખૂંખાર હિંદુઓ પણ મોટી
સંખ્યામાં હતા. પહેલા વર્ગ પ્રત્યે વલ્લભભાઈએ વ્યંગબાણ છોડ્યાં, બીજા વર્ગને સ્પષ્ટ
સંભળાવ્યું અને ત્રીજા જૂથ જોડે નિખાલસ વાત કરીઃ

મુસ્લિમ લીગવાળાઓ ગાંધીજીને પહેલા નંબરનો દુશ્મન કહેતા હતા. હવે તેમના માટે
ગાંધીજી મિત્ર છે અને દુશ્મનની જગાએ મને મૂકવામાં આવ્યો છે, કારણ કે હું સાચી
વાત બોલું છું. તેમને મનમાં હતું કે પાકિસ્તાન મળશે તો મુસલમાનોને પૂરેપૂરી સલામતી
નક્કી મળી જશે. પણ તે લોકોને ભારતમાં રહેતા મુસલમાનો માટે કશી હમદર્દી
છે ખરી ?

ભારતના મુસલમાનોને મારે એક જ સવાલ પૂછવો છે કે કાશ્મીરની બાબતમાં તમે કેમ
કશું બોલતા નથી ? તમે પાકિસ્તાનના કૃત્યને કેમ વખોડ્યું નથી ?.... હવે તમારી
ફરજ છે કે તમારે અમારી હોડીમાં બેસવું અને સાથે જ તરવું, સાથે જ ડૂબવું. હું તમને
નિખાલસ રીતે કહેવા ઇચ્છુ છું કે તમે બે ઘોડાની સવારી કરી શકવાના નથી. કોઈ પણ
એક ઘોડો પસંદ કરી લો. જેમને પાકિસ્તાન જવું હોય તે જઈ શકે છે અને સુખચેનથી
રહી શકે છે.

હિંદુ મહાસભાવાદીઓને મારી વિનંતી છે કે તેમણે કૉંગ્રેસમાં જોડાઈ જવું.... તમે જ
હિંદુત્વના એકમાત્ર રક્ષણહાર છો તેવું તમે સમજતા હો તો તમે ખોટા છો. હિંદુત્વ તો
વિશાળ દૃષ્ટિ શીખવે છે. આર.એસ.એસ.ને મારી સલાહ છે કે તેમણે ઉતાવળા અને
તોછડા થવું નહીં. આક્રમણખોર બનશો નહીં.૧૫૩

વલ્લભભાઈ જાન્યુઆરીની ૭મી તારીખે દિલ્હી પાછા આવ્યા ત્યારે પ્રધાનમંડળમાં ૫૫
કરોડ રૂપિયાની પાકિસ્તાને કરેલી માગણી અંગે ચર્ચા થઈ. વલ્લભભાઈએ "પોતાનું મંતવ્ય
અતિશય ભારપૂર્વક રજૂ કર્યું." તેમની પાસે જાણકારી હતી કે "પાકિસ્તાન આર્થિક રીતે
અતિશય કફોડી સ્થિતિમાં છે." આપણે જે નાણાં ચૂકવીએ તે ભારત સામેની યુદ્ધની