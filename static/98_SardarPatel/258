૨૫૮ પટેલ

નરીમાને ઉમેદવારી પાછી ખેંચી લીધી. નરીમાનના બદલે ક. મા. મુનશીને તાબડતોબ
ઊભા રાખવામાં આવ્યા. પણ કૉંગ્રેસે આ બેઠક ગુમાવી. મુંબઈ શહેરમાં પોતાનું સ્થાન અને
વલ્લભભાઈ પોતાને ટેકો આપશે તેવું ધારી લઈને નરીમાન એવી આશા રાખતા હતા કે સન
૧૯૩૭ની ધારાસભામાં પોતાને કૉંગ્રેસ પક્ષના નાયક બનાવવામાં આવશે.

મોડેથી નરીમાનને ખબર પડી કે આવી પસંદગીમાં વલ્લભભાઈ ભાગ ભજવશે ત્યારે
નરીમાન તેમને મળ્યા. માર્ચની ૪ તારીખે વલ્લભભાઈએ નરીમાનને ૧૯૩૪નો પ્રસંગ યાદ
કરાવીને કહ્યું કે પોતે તેની ઉમેદવારીને ટેકો આપશે નહીં, પણ પોતે "નરીમાનનો સક્રિય
વિરોધ કરવાના નથી" તેવું પણ વલ્લભભાઈએ તેમને જણાવ્યું.૭૧ નરીમાને પોતાના માટે
ટેકો મેળવવાના પ્રયાસ કર્યા અને ઘણા ધારાસભ્યોનો ટેકો મેળવી લીધો. મરાઠીભાષી
જિલ્લાઓના ૩૦ ધારાસભ્યોની બેઠક પૂનામાં માર્ચની ૮ તારીખે મળી. તેમાં હોદ્દા-
સ્વીકારનો ઠરાવ થયો, અને "નરીમાનને મુખ્ય પ્રધાન તરીકે ચૂંટી કાઢવાનો નિર્ણય
થયો."૭૨ પણ ત્રણ દિવસ પછી પ્રાંતના ત્રણ કૉંગ્રેસ અગ્રણીઓએ - કર્ણાટક પ્રાંતિક
સમિતિના અધ્યક્ષ ગંગાધરરાવ દેશપાંડે, મહારાષ્ટ્ર કૉંગ્રેસના પ્રમુખ શંકરરાવ દેવ, અને
સમાજવાદી આગેવાન અચ્યુત પટવર્ધને - ધારાસભ્યોને જણાવ્યું કે સરદાર નરીમાનના
બદલે ખેરની પસંદગી થાય તેવું ઇચ્છે છે. આ ત્રણે આગેવાનોએ ધારાસભ્યોની આગેવાની
લેવા માટે વલ્લભભાઈને જ આગ્રહ કર્યો હતો પણ તેમણે ના પાડી. માર્ચની ૧૨ તારીખે
પ્રાંતના કૉંગ્રેસી ધારાસભ્યોની સભામાં ખેરની સર્વાનુમતે વરણી કરવામાં આવી.

પહેલાં તો નરીમાને ખેરને પોતાના "પૂરા દિલથી અને એકનિષ્ઠાથી"૭૩ સહકાર
આપવાનું જાહેર કર્યું. પણ નરીમાનના ટેકેદાર અખબારોએ વલ્લભભાઈ સામે જેહાદ શરૂ
કરી. વલ્લભભાઈ કોમવાદી છે અને ધારાસભ્યો પર તેમણે ગેરવાજબી દબાણ કર્યું છે, તેવા
આક્ષેપ તેમના પર મૂકવામાં આવ્યા. બારડોલી સત્યાગ્રહ વખતે સરદાર જોડે થોડા દિવસ
ગાળેલા હોવાથી નરીમાને સરદારને કોમવાદના આક્ષેપથી મુક્ત કર્યા, પણ ગેરવાજબી
દબાણ થયાનો આક્ષેપ ઉચ્ચાર્યો. નરીમાન અને નરીમાન તરફી છાપાંઓ આવા હલ્લાઓ
મહિનાઓ સુધી કરતાં રહ્યાં. આવી ટીકાઓથી વલ્લભભાઈની લાગણી ઘવાઈ અને તેમને
ગુસ્સો પણ આવ્યો. ગમે તેવી ટીકાઓ થાય તોપણ "મનની શાંતિ કે ધીરજ" ન ખોવાની
શિખામણ ગાંધીજી તેમને આપતા હતા૭૪ પણ આવી શિખામણ પૂરેપૂરી રીતે પાળવાનું
મુશ્કેલ હતું. ટીકાઓની ઉગ્રતાને કારણે વલ્લભભાઈએ "મનની શાંતિ" ગુમાવી, પણ
તેમણે ધીરજ ગુમાવી નહીં. તેમણે જવાબમાં માત્ર એક જ નિવેદન બહાર પાડ્યું અને તે
પણ ગાંધીજીના આગ્રહને કારણે કર્યું. ચૂપ રહેવામાં ગૌરવ જળવાઈ રહેતું હતું.
વલ્લભભાઈએ લાહોરના અખબાર ટ્રિબ્યૂનના સંવાદદાતાને કહ્યું તેમ નરીમાન નાનકડી અને
સંવેદનશીલ લઘુમતી કોમના હોવાથી "પોતે પારસીઓ મનસ્તાપમાં કશો વધારો કરવા
ઇચ્છતા નથી."૭૫

ગેરવાજબી દબાણના આક્ષેપ માટે છેવટે ગાંધીજી અને મુંબઈના ભૂતપૂર્વ સરકારી વકીલ
બહાદુરજીને લવાદી સોંપવા માટે વલ્લભભાઈ અને નરીમાન સહમત થયા. નરીમાને સન
૧૯૩૪માં જે કરેલું તે પણ ચકાસી જવા માટે બંને લવાદને વિનંતી કરવામાં આવી. બહાદુરજી
જાતે પારસી હોવા છતાં, સન ૧૯૩૪માં નરીમાનની વર્તણૂકથી કૉંગ્રેસને નુકસાન થયું હોવાનું
તેમણે કબૂલ રાખ્યું અને "ખેરની વરણી વલ્લભભાઈના ગેરવાજબી દબાણને કારણે કરવામાં
આવી ન હતી"  તેવો મત આપ્યો.૭૬ ગાંધીજીએ આ બંને તારતમ્યો માન્ય રાખ્યાં.