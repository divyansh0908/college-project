૧૬૮ પટેલ

તાબડતોબ પગલાં ન ભરવા માટે સુરતના કલેકટરને જેટલો દોષ આપીએ તેટલો ઓછો
ગણાય."૧૯૯

એપ્રિલના વલ્લભભાઈ, જૂનમાં સરદાર બન્યા અને ઑગસ્ટ મહિનામાં વિજયી
સેનાપતિ બન્યા. તેમના સૈનિકો-ખેડૂતોએ નમતું મૂક્યું ન હતું, અને સામો ઘા પણ માર્યો
ન હતો, સરકારે નમવું પડ્યું હતું. ચાર મહિના સખત લડત ચાલી, પણ એક પણ માણસનો
જીવ ગયો ન હતો. રાજાજીએ "ભારતીય ઇતિહાસમાં વલ્લભભાઈએ ભજવેલા મહાન
પાઠ"નો ઉલ્લેખ કર્યો.૨૦૦ સુભાષ બોઝે તેમના "ભવ્ય વિજય"ને વખાણ્યો.૨૦૧
અભિનંદનના સંદેશા તો ધોધમાર આવ્યા. પૂર રાહત વખતે વલ્લભભાઈની કામગીરીનો
ઉલ્લેખ કરીને સરોજિની નાયડુએ નોંધ્યું કે "વલ્લભભાઈએ એક વરસમાં બે વખત પોતાની
અજોડ સંગઠન શક્તિ પુરવાર કરી આપી છે." અને "ગાંધીજીના ઉપદેશને વ્યવહારુ અને
બળશાળી કાર્યમાં પલટી નાખ્યો છે." કવયિત્રીએ વધારામાં કહ્યું કે "વલ્લભભાઈની
જહેમત અને આગેવાનીનાં ગીત ગામડાંની સ્ત્રીઓ ઝૂંપડીમાં બેઠી બેઠી ગાય છે."૨૦૨ પણ
આ વખાણ વલ્લભભાઈને સ્પર્શી શક્યાં નહીં અને તેમના મનમાં સંઘરાયાં નહીં. સરકારની
ધમકીઓની માફક સાથીઓનાં અભિનંદનથી પણ વલ્લભભાઈ જરા પણ વિચલિત થયા
નહીં.

બારડોલી, સુરત, અમદાવાદમાં વિજ્યોત્સવો ઊજવાયા. આમાંથી કેટલીક જગાએ
હાજરી આપવાનો ગાંધીજીએ આગ્રહ સેવ્યો. એક સભામાં તો ખુદ ગાંધીજીએ
વલ્લભભાઈને માનપત્ર આપ્યું અને ત્રેપન વરસના થવા આવેલા સરદાર ખરી મૂંઝવણમાં
મુકાયા. આ પ્રસંગોએ તેમનાં વક્તવ્યોમાં મુખ્યત્વે ચાર સૂર સાંભળવા મળે છે. પહેલું તો
તેમણે પોતામાં કશી વિશિષ્ટ શક્તિ હોવાનો ઇનકાર કર્યો, બીજું તેમણે હંમેશાં બીજાને યશ
આપ્યો, પોતે ગાંધીજીના પટ્ટશિષ્ય છે અથવા અહિંસાના સર્વાંગી પૂજક છે તે વાત
સ્વીકારવાની તેમણે ના પાડી. ચોથું તેમણે સક્રિય કાર્યકર્તાઓ મહાત્માજી પર સર્વાંશે
આધાર રાખે છે તે વાતને રદિયો આપ્યો. સન ૧૯૨૮ના વિજય પછી ઑગસ્ટમાં તેમણે
કહેલાં કેટલાંક વાક્યો નીચે પ્રમાણે છેઃ

બારડોલીને કારણે તમે મને જે માન આપી રહ્યા છો તે માટે હું લાયક નથી. ભારતના
ખેડૂત રૂપી દરદીને સંજીવની ઔષધ પાવા માટેનું હું તો માત્ર એક સાધન છું.... માન
આપવું હોય તે આ ઔષધ આપનારને મળવું જોઈએ.

થોડું માન દરદીને પણ આપવું પડશે. દરદીએ સંયમ પાળ્યો ન હોત તો આ દવા
કારગત નીવડી ન હોત. આ ઉપરાંત કોઈને જશ આપવો હોય તો મારા સાથીઓને
મળવો જોઈએ. તેમણે મારામાં પૂરો વિશ્વાસ મૂક્યો અને અદ્ભુત શિસ્તનું પાલન કર્યું.

અમદાવાદના નાગરિકોએ મને ગાંધીજીના પટ્ટશિષ્ય હોવાનું કહ્યું છે. હું આવા વર્ણનને
લાયક હોત, તો મને ઘણું ગમ્યું હોત. પણ હું આ પદવીને લાયક નથી તેની મને પૂરેપૂરી
સમજ છે.

મહાભારતમાં દ્રોણાચાર્યના ભીલ શિષ્યની વાત તો તમે બધાએ સાંભળી હશે. ગુરુ
દ્રોણાચાર્ય પાસેથી શિક્ષા પ્રાપ્ત કરવાનું તેના નસીબમાં ન હતું. મારી બાબતમાં તો તમે