૪૦૬ પટેલ

આપણે વાસ્તવિકતા સમજવી પડશે. આપણે કેવળ આવેશ અને ભાવનાને તાબે થઈ
શકીએ નહીં.

કારોબારી સમિતિએ ભયને કારણે આ કર્યું નથી. પણ મને એક વાતનો ડર છે કે
આટલાં બધાં લાંબાં વરસો સુધી ઉઠાવેલી જહેમત અને સખત મજૂરી નિષ્ફળ જવાની છે
અને નાકામયાબ પુરવાર થવાની છે.

હોદ્દામાં નવ મહિના રહ્યા પછી કૅબિનેટ મિશનની યોજનાના કહેવાતા ગુણ અંગે મારો
ભ્રમ પૂરેપૂરો ભાંગી ગયો છે. થોડા અતિશય માનાર્હ અપવાદ સિવાય છેક ટોચથી માંડીને
ચપરાસી સુધીના તમામ મુસલમાન અધિકારીઓ લીગ માટે જ કામ કરે છે. મિશનની
યોજનામાં લીગને આપવામાં આવેલી નકારની સત્તા ભારતના વિકાસમાં દરેક તબક્કે
અવરોધ ઊભા કરશે.

આપણને ગમે કે ન ગમે, પણ પંજાબ અને બંગાળમાં આજે ખરેખર તો પાકિસ્તાન
સ્થપાઈ ચૂક્યું છે. આ સંજોગોમાં રીતસર, કાયદેસરનું પાકિસ્તાન સ્થપાય તે મને વધારે
પસંદ છે, કે જેથી લીગે જવાબદારી ઉપાડવી પડે.

આઝાદી આવી રહી છે. ભારતનો ૭૦-૮૦ ટકા જેટલો ભાગ આપણી પાસે રહ્યો છે.
આપણી બુદ્ધિશક્તિથી આપણે તેને મહાન બનાવી શકીશું. લીગ બાકીના વિસ્તારનો
વિકાસ કરશે.૩૨૨

કારોબારીના પગલાને બહાલી આપતો ઠરાવ ૧૫૭ વિ. ૨૭ મતે પસાર થયો. ૩૨ લોકોએ
મતદાન કર્યું નહીં. પણ એક સભાસદે કહ્યું છે તેમ "કૉંગ્રેસમાં મારાં ૪૦ વરસ દરમિયાન
શોક ઠરાવ સિવાય બીજો કોઈ ઠરાવ તદ્દન ચુપચાપ પસાર થયો હોય તો આ ઠરાવ
થયેલો."૩૨૩

સરહદના ગાંધી, બાદશાહખાન, બચ્ચાખાન જેવાં વિવિધ નામે ઓળખાતા ગફ્ફારખાન
કે તેમના ભાઈ ખાનસાહેબ મહાસમિતિમાં હાજર રહ્યા નહીં. ભાગલાની યોજનાએ
સરહદના કૉંગ્રેસીઓનો ભોગ લીધો હતો. વાયવ્ય સરહદનો પ્રાંત ભારતમાં જોડાય કે
પાકિસ્તાનની સાથે રહે તે માટે લોકમત લેવાની દરખાસ્ત સૌથી પહેલાં નેહરુએ, પછી
વલ્લભભાઈ અને નેહરુએ અને છેલ્લે કારોબારી તથા મહાસમિતિએ સ્વીકારી લીધી. સન
૧૯૪૬ના ફેબ્રુઆરીમાં થયેલી ચૂંટણી લીગે પાકિસ્તાનના મુદ્દા પર લડી હતી અને આ
ચૂંટણીમાં મુસલમાનોની ૩૮ બેઠકોમાંથી ૧૭ કબજે કરી હતી. કૉંગ્રેસને કુલ ૩૦ બેઠક મળી
હતી, તેમાં ૧૯ બેઠક મુસલમાન મતદારોની હતી. પણ સન ૧૯૪૭ની અધવચ્ચે પલટાયેલી
આબોહવામાં ભારત અથવા પાકિસ્તાન સાથે જોડાવા અંગે લોકમત લેવાય તો ઇસ્લામ
પ્રત્યેની નિષ્ઠા અથવા તેની સામેની ગદ્દારી એવો મુદ્દો બની જાય અને તેનું એક જ પરિણામ
આવે. એપ્રિલના ત્રીજા અઠવાડિયામાં લોકમતના સિદ્ધાંત માઉન્ટબૅટને જવાહરલાલના ગળે
ઉતારી દીધો.૩૨૪ આ સિદ્ધાંતનો વિરોધ કરવો સહેલો ન હોવા છતાં, કારોબારીને પૂછવા
પૂરતો સમય માગી લેવાનું મુશ્કેલ ન હતું. પણ આ બીજો રસ્તો લેવાનું જવાહરલાલ ચૂકી
ગયા. તેમણે પાછળથી ગાંધીજી પાસે કબૂલાત કરી કે "અમારામાંથી કેટલાકે લોકમતનો
સ્વીકાર કરી લીધો છે."૩૨૫