૨૧૮ પટેલ

કહેજો કે "બારડોલી પોતાનું નામ બોળશે નહીં." તેમણે ઉમેર્યું કે "અમારામાંથી થોડા
તો મરતાં સુધી લડતા રહીશું." (૨૪-૬-૩૨)

આવા સંદેશા સંતોષપ્રદ હતા, પણ યરવડા ચિંતનથી વલ્લભભાઈ અને ગાંધીજી બંનેને
ખાતરી થઈ હતી કે સત્તામાં ભાગ લેવો તે ખેડૂતોના રક્ષણનો એકમાત્ર માર્ગ છે. તૈયાર થઈ
રહેલા નવા બંધારણમાં હિંદીઓને થોડીઘણી પણ સાચી સત્તા સોંપવામાં આવે તો "આપણે
ધારાસભા કબજે કરવી જોઈએ" તેવું ગાંધીજીએ પોતાની ધરપક઼ડ થયા પછી ત્રણ મહિનાની
અંદર કહ્યું હતું. (૨૮-૩-૩૨) ગાંધીજીએ થોડા મહિના પછી આ અભિપ્રાય ફરી ઉચ્ચાર્યો
ત્યારે વલ્લભભાઈએ ટીકા કરી :

હું પણ આવું માનતો થયો છું. સરકારી નોકરો ખેડૂતોને એટલો બધો ત્રાસ આપે છે કે
તેમને રક્ષણ આપવાનો એકમાત્ર રસ્તો એ છે કે આપણે સરકારમાં દાખલ થવું જોઈએ.
પણ આવી સરકાર પાસે ખરેખરી સત્તા ન હોય તો સરકાર રચવાનો અર્થ રહેતો નથી.
(૭-૯-૩૨)

પણ જેલમાંથી નવી વ્યૂહરચના ઘડી કાઢવાનું શક્ય ન હતું. પોતાને ક્યારે છોડવામાં
આવશે, તેની ખબર ન હોવાથી ભવિષ્યની યોજના બનાવી કાઢવાનો અર્થ હતો નહીં. આવી
પડેલા નસીબ સામે ઝઘડો કરવાનું પણ વ્યર્થ હતું. સરદારનાં વાક્યો તીખાં હોવા છતાં આ
ત્રણે મહાનુભાવોએ પોતાની પરિસ્થિતિને અનુકૂળ થઈ જવું પડ્યું, સાથોસાથ સરકારના
કિલ્લામાં કોઈ ગાબડું-તિરાડ શોધીને બાજી ફરી હાથમાં લેવાની તક તેઓ શોધી રહ્યા હતા.
દુશ્મનની ચાલ સમજવાથી લડાઈ અરધીપરધી જીતી શકાય છે. મુલાકાતે આવેલા
અધિકારીઓની કોઈ પણ મહત્ત્વની વાતનું તાબડતોબ વિશ્લેષણ કરવામાં આવતું હતું.
આવાં વાક્ય સહજ છે ? સરકાર તેમનો મત જાણવા માગે છે ? પૂનાના કમિશનરનાં
વાક્યોને જેમ ગાંધીજીએ "શાસક વર્ગમાં ચાલતી ઘરઘરાઉ વાતોના પડઘા" તરીકે ગણાવ્યાં
હતાં (૨૭-૩-૩૨) તેવું સમજવું ? ટોરી પક્ષનું પ્રભુત્વ ધરાવતી મિશ્ર સરકારમાં વડા
પ્રધાનનું પદ ધરાવનાર મજૂર પક્ષના મૅક્ડોનાલ્ડ, રાજ્યમંત્રી હોરેસ અથવા સામ્રાજ્યના
અન્ય પદાધિકારીના હેતુઓ વિશે આ ત્રણે આગેવાનોમાં ચર્ચાઓ ચાલતી. બ્રિટનની
ભારતનીતિના વિરોધમાં કેટલાક મવાળ આગેવાનોએ બહાર પાડેલા અખબારી નિવેદનની
ચર્ચા ૬ઠ્ઠી જુલાઈના રોજ થઈ :

વલ્લભભાઈ : મૅકડોનાલ્ડ આવા વિરોધને ગળી જશે, અને (કોમી મતાધિકાર અંગેનો)
તેનો ચુકાદો આપણી વિરુદ્ધમાં આવવાનો છે. ગાંધીજી : મને હજી પણ આશા છે કે
મૅક્ડોનાલ્ડ ટોરી પક્ષના દબાણ સામે ટકી રહેશે. વલ્લભભાઈ : તમે ખોટા ઠરવાના છો.
આ બધા એકના એક ઝાડનાં પંખી છે. ગાંધીજી : છતાં  તેને પોતાના આગવા સિદ્ધાંતો
છે, તેવું મને લાગે છે. વલ્લભભાઈ : સિદ્ધાંત હોત તો ટોરી પક્ષ પાસે જાતે વેચાઈ ગયો
હોત ? તેને પણ આપણી પીઠ પરથી ઊતરવું નથી.

ગાંધીજી : તમારી વાત સાચી છે, પણ તેનું કારણ તેનો અંગત સ્વાર્થ નથી. લાસ્કી,
હોરાબિન કે બ્રોકવે જેવા કેટલાક અપવાદ બાદ કરીએ તો બાકીના કોઈ અંગ્રેજને
હિંદુસ્તાનનો કબજો છોડવો નથી. મૅક્ડોનાલ્ડે ટોરી પક્ષ જોડેની મિશ્ર સરકાર પોતાના