૧૯૪૮-૫૦/સિપાહી ૫૩૫

વલ્લભભાઈને ઘણી બાબતોમાં કશો રસ કે કુતૂહલ હતું નહીં. લડત અને રાજકારણથી
તેમનું જીવન છલોછલ ભરાયેલું હતું. બીજી કોઈ બાબતમાં, માણસ કે ઈશ્વરના સર્જનમાં
તેમણે પોતાનું મન પરોવ્યું નહીં. વલ્લભભાઈ કદી આકાશ-નિરીક્ષણ કરતા નહીં, કીડા-
મંકોડા જોતા નહીં, પોતે ઉગાડેલાં ફૂલો તરફ પણ નજર નાખતા નહીં. કદી સંગીત
સાંભળતા નહીં અને જેલની બહાર હોય ત્યારે ચોપડી ઉઘાડતા નહીં. ઑગસ્ટની ૧૫મી
તારીખે તેમણે કહ્યું કે "હું એવી ઉંમરે પહોંચ્યો છું કે જ્યારે હરેક ક્ષણ મહત્ત્વની બની જાય
છે."૨૨૨ વલ્લભભાઈની બાબતમાં તો હરહંમેશ આવું જ રહ્યું છે. ઑક્ટોબરની શરૂઆતમાં
અજંટા અને ઇલોરા જોવા જવાનું તેમણે સ્વીકાર્યું. વલ્લભભાઈ હૈદરાબાદ જવાના હતા અને
આ પ્રવાસ સહેજે ગોઠવાઈ જાય તેમ હતું. મણિબહેન તેમની જોડે જ હતાં. વર્ષાૠતુ પૂરી
થઈ રહી હતી. આજુબાજુનો ચડઊતર પ્રદેશ લીલોછમ અને તાજગીભર્યો હતો અને ઝરણાં
ખળખળ વહી રહ્યાં હતાં. વલ્લભભાઈને ખુરશીમાં બેસાડીને કેટલીક ગુફાઓમાં લઈ
જવામાં આવ્યા. આ ગુફામાં સંતાયેલાં ભવ્ય ચિત્રો તેમણે જોયાં અને પ્રાચીન ભારતની કળા
અને કસબની મુક્ત કંઠે પ્રશંસા કરી.

મહિનાને અંતે અમદાવાદ ગયા અને બરાબર પાંચ દિવસ સરસ રીતે ગાળ્યા. તેમનો
૭૫મો જન્મદિવસ ઊજવાયો. નરહરિભાઈએ લખેલી તેમની જીવનકથાની પહેલી નકલો
છાપખાનામાંથી બહાર પડી ત્યારે વલ્લભભાઈ અમદાવાદમાં જ હતા. આ પુસ્તક તેમણે
મઠાર્યું હતું અને તાજેતરના દિવસોમાં સૌથી વધારે સમય નરહરિભાઈ જોડે તેની ચર્ચા
કરવામાં ગાળ્યો હતો. કાનૂગાદંપતીની ખોટ તેમને સાલતી હતી કારણ કે વલ્લભભાઈ આ
વખતે કસ્તૂરભાઈ લાલભાઈના મહેમાન હતા. નંદુબહેન અને દાક્તર જ્યાં રહેતાં હતાં અને
જ્યાં પોતે પણ અનેક ચિંતારહિત દિવસો ગાળ્યા હતા, તે ઘરની મુલાકાત પણ તેમણે
લીધી. સાબરમતી આશ્રમમાં ગાંધી-કુટીરમાં પણ ગયા.

નરહરિભાઈના ગ્રંથમાં જેમનો ઉલ્લેખ છે તેવા કેટલાક માણસો વલ્લભભાઈને મળવા
અમદાવાદ આવ્યા. રવિશંકર મહારાજ, શંકરલાલ પરીખ, રાસના આશાભાઈ, જુગતરામ
દવે વગેરે સાથીઓ હજુ જીવતા હતા અને વલ્લભભાઈનું મોઢું જોવા આતુર હતા. તેમણે
વલ્લભભાઈને મદદ કરી હતી અને વલ્લભભાઈ તેમના મદદગાર બન્યા હતા, અને તેમને
મળવા ઉત્સુક હતા. કરમસદના ગામલોકો પનોતા પુત્રના દર્શન કરવા આવ્યા. મુંબઈથી
ડાહ્યાભાઈ, ભાનુમતી અને ગૌતમ આવીને પિતા અને પિતામહ જોડે રહ્યાં. જન્મદિવસની
નવાઈ-ભેટ તરીકે પતિયાળા, જયપુર અને ગ્વાલિયરના મહારાજાઓ - ત્રણે રાજપ્રમુખો -
આવ્યા અને સરદાર પાસે પોતાની શરણાગતિની કથા કહેતા રજવાડાં અંગેના શ્વેતપત્ર પર
પોતપોતાની સહીઓ કરીને તેમને તે ભેટ તરીકે આપ્યો. મેનન પણ તેમની જોડે દિલ્હીથી
વિમાનમાં આવ્યા હતા. અલગ અલગ રીતે રાજ સામે લડનાર અને રાજ કરનાર લોકો
વલ્લભભાઈના સત્કાર માટે એકઠા મળ્યા હતા, કારણ કે બળવાખોર કે શાસન ચલાવનાર
તરીકે સરદારનો જોટો જડવો મુશ્કેલ હતો.

સરકારી તંત્રના અને કૉંગ્રેસ પક્ષના કેટલાક હોદ્દાધારીઓ પણ મળ્યા. મોરારજી અને
કાનજીભાઈ આવ્યા. મૃદુલાના બાપ અંબાલાલભાઈએ તેમને જમવા બોલાવ્યા. પણ આ
દિવસો કેવળ સમારંભો અથવા યાદગીરીના દિવસો ન હતા. કામ પણ ચાલતું હતું.
આણંદમાં દૂધયોજના અને વિદ્યાનગરમાં શિક્ષણસંસ્થા સ્થાપવાનો આરંભ તેમણે કર્યો હતો.