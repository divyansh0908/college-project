૫૮ પટેલ

લોકો પ્રતિજ્ઞા લીધા પછી તોડે તેવો વિચાર પણ હું કરી શકતો નથી. પાળવી ન હોય
તેવી પ્રતિજ્ઞા તમે લો તો મને અત્યંત વેદના થાય.૨૭

"આ પ્રવચનથી લોકોને પ્રેરણા અને ઉત્તેજન મળ્યાં"૨૮ તેવું નરહરિ પરીખે નોંધ્યું છે.
માત્ર ત્રણ જ દિવસ અગાઉ તો ગાંધીજીના ઉપવાસ ચાલતા હતા તે હકીકતથી તેમના
શબ્દોને બળ મળ્યું. ભાષણ કર્યા પછી ગાંધીજીએ ખેડૂતોને પૂછ્યું કે તમે બધા દુઃખ
ભોગવવા તૈયાર છો ? લાંબા વખત સુધી સભામાં શાંતિ છવાઈ ગઈ. પછી લોકોએ જવાબ
વાળ્યો. "હા." ત્યાર પછી ગાંધીજીએ પ્રતિજ્ઞા વાંચી સંભળાવી અને જે લોકો "ફના થઈ
જવા તૈયાર હોય તેમણે જ તેના પર સહી કરવી"૨૯ તેવો અનુરોધ કર્યો. મહેસૂલ ન
આપવાની અને તમામ પરિણામ સહન કરી લેવાની વાત તેમાં લખેલી હતી. બીજા માટે
મહેસૂલવસૂલી એક વરસ મોકૂફ રહે તો જે લોકો મહેસૂલ ભરી શકે તેમ હતું તે ભરી આવશે
તેવી વાત પણ તેમાં લખેલી હતી. મોકૂફી જાહેર ન થાય તો શક્તિવાળા ખેડૂતો પણ મહેસૂલ
શા માટે નહીં ભરે તે પણ તેમાં સમજાવેલું હતું: આવા ખેડૂતો મહેસૂલ ભરી આપે તો
જરૂરિયાતવાળા ગરીબ ખેડૂતો ભયના માર્યા ઢોર વેચીને, કરજે નાણાં લઈને પણ મહેસૂલ
ભરી આપે અને પાછળથી દુઃખી થાય.૩૦ આ સભામાં બસો ખેડૂતોએ પ્રતિજ્ઞાપત્ર પર સહી કરી.

નડિયાદના પ્રસંગે જે પ્રથા શરૂ થઈ તેમાં ભાગ્યે જ ફેરફાર થતો. ગાંધીજી ભાષણ કરવા
હાજર હોય ત્યારે વલ્લભભાઈ કશું બોલતા નહીં. માત્ર ચૂપચાપ તેમની બાજુમાં બેસી
રહેતા, ગાંધીજી હાજર ન હોય તો માત્ર વલ્લભભાઈ જ બોલતા અને બીજું કોઈ બોલતું
નહીં.૩૧ ગાંધીજી ઇંદોર સંમેલનમાં હાજરી આપવા ગયા હતા, તેથી ૩૦ માર્ચની સભામાં
વલ્લભભાઈ બોલ્યા. આ સભા નડિયાદમાં મળી હતી અને ખેડાના કિસાનો મોટી સંખ્યામાં
હાજર રહ્યા હતા. નડિયાદ તો વલ્લભભાઈનું પોતાનું ગણાય. તેમનો જન્મ નડિયાદમાં થયો
હતો. મૅટ્રિક સુધી ભણવા માટે નડિયાદમાં છ વરસ રહ્યા હતા અને પ્લીડરની પરીક્ષાની
તૈયારી પણ તેમણે નડિયાદમાં કરી હતી. આ પરીક્ષા તેમણે અઢાર વરસ અગાઉ આપી
હતી. ત્યાર પછી તો વલ્લભભાઈ ઘણી વખત નડિયાદ આવ્યા હતા. પણ પોતાના ભાઈઓ
સમક્ષ જાહેરમાં બોલવાનો આ પહેલો જ પ્રસંગ હતો. સરકાર સામે લડવાની ઉત્તેજના તો
હતી જ પણ છ ગામના લોકોને પોતાના વલ્લભભાઈ - બૅરિસ્ટર વલ્લભભાઈ - ના
પરિવર્તનમાં પણ રસ હતો. અત્યાર સુધી પહેરેલા રુઆબદાર કોટપાટલૂન છોડીને દેશી
પોશાક પહેરવા માંડેલા વલ્લભભાઈ કોર્ટકચેરી છોડીને શું કરી રહ્યા હતા તે જોવાની ઉત્સુકતા
પણ લોકોને હતી. તેમણે સ્પષ્ટ રીતે કહ્યું:

આ લડતના તણખાથી આખા દેશમાં આગ લાગવાની છે. મુશ્કેલીઓ અને ત્રાસ વેઠ્યા
વગર સુખ મળતું નથી અને નસીબ જોગે સહેલાઈથી સુખ મળી જાય તો તે લાંબો વખત
ટકતું નથી.

ત્રેવીસ લાખની મહેસૂલમાંથી સરકારે માત્ર પોણા બે લાખની મોકૂફી આપી છે.
બાકીની રકમમાંથી પહેલો હપતો પણ લોકોએ આપી દીધો છે. મુંબઈથી અગર
ગુજરાતમાંથી નાણાં એકઠાં કરીને સરકારને નાણાં ચૂકવી દઈએ તો લોકો હાડમારીમાંથી
બચી જાય તેવો વિચાર પણ કેટલાક લોકોએ કર્યો છે.