૩૫૪ પટેલ

કે રાત પછી દિવસ આવે છે તેમ બીજી લડત આવી પડશે.૫૪

લંડનમાં ઇંગ્લૅંડની સરકારને આ હેવાલ પહોંચાડતાં વૅવેલે કહ્યું કે "મારો મત એવો છે કે
વલ્લભભાઈ અંગ્રેજોને ભારતમાંથી હાંકી કાઢવા માટે બીજા વિદ્રોહ કે બળવાનું આયોજન કરી
રહ્યા છે." "વલ્લભભાઈ અને નેહરુની રાહબરી તળે ભારતમાં અત્યારના વહીવટી તંત્રને
ઉથલાવી પાડવા માટે કૉંગ્રેસ ગંભીર પ્રયાસ કરશે તેવો સંભવ છે."૫૫

પૂર્વગ્રહ અને ભયને કારણે વૅવેલે ખોટું નિદાન કર્યું હતું. વલ્લભભાઈ માટે અતિશય ખરાબ
વાત માની લેનાર વૅવેલ લડત અને હિંસાખોર વિદ્રોહ વચ્ચેનો તફાવત પારખી શક્યા નહીં.
"હિંદુઓનાં લગભગ તમામ સક્રિય તત્ત્વોનો સહકાર કૉંગ્રસના કબજામાં છે" તેવું જાણી
લીધા પછી તે હચમચી ઊઠ્યા હતા.૫૬ હિંસાખોર બળવો જાગવાની અપેક્ષા હોવાથી તેમણે
ઇંગ્લૅંડની સરકારને "અંગ્રેજી સેનાનું બળ મોટા પ્રમાણમાં વાપરવા માટે તૈયાર રહેવા"ની,
"ભારતના કેટલાક વિસ્તારમાં લશ્કરી કાયદો જાહેર કરવો પડે" અને "મોટી સંખ્યામાં
લોકોને વગર ખટલે જેલમાં પૂરવા પડે", "કૉંગ્રેસ પર કાયમ માટે પ્રતિબંધ મૂકવો પડે"
તેવી સંભાવના માટે સજ્જ થવાની ચેતવણી આપી.૫૭ સન ૧૯૪૬ના જાન્યુઆરીમાં
વલ્લભભાઈને મળ્યા પછી વૅવેલ આવી રીતે બોલતા બંધ થયા. આ મુલાકાત અંગે તેમની
ડાયરીમાં નોંધ છે તે પોતાની ભૂલની કબૂલાત જેવી છેઃ

આજે સવારે વલ્લભભાઈ પટેલને પહેલી જ વખત મળ્યો. તેમનું વ્યક્તિત્વ બહુ આકર્ષક
નથી. સ્વભાવે કડક છે. પણ મને મળેલા તમામ હિંદી રાજનેતાઓમાં તે સૌથી વધારે
મરદ માણસ છે....તેમણે આવતાંની સાથે જ આક્ષેપો કરવા માંડ્યા કે અંગ્રેજો જિન્નાહ
અને મુસ્લિમ લીગને ટેકો આપે છે, જિન્નાહ સિમલા પરિષદ તોડી નાખી શક્યા, તેમાં
અંગ્રેજોનો હાથ હતો, જિન્નાહ આઝાદ સાથે જે રીતે વર્તે છે તે અસહ્ય છે વગેરે, વગેરે.

તેમણે એ પણ ક્હ્યું કે ભારતમાં અંગ્રેજો હોય ત્યાં સુધી હિંદુઓ અને મુસલમાનો વચ્ચે
કેવી રીતે સમાધાન થઈ શકે, તે પોતાને સમજાતું નથી. અંગ્રેજોએ ચાલ્યા જવું જોઈએ
અને હિંદુઓ તથા મુસલમાનોને આપસમાં વાત પતાવી લેવા દેવી જોઈએ. મેં કહ્યું કે
અમે હિંદુસ્તાનને અંધાધૂંધ અને આંતરવિગ્રહની સ્થિતિમાં છોડીને ચાલતા થઈએ, તેવી
અપેક્ષા તો તેઓ રાખી શકે નહીં. કોઈક જાતનું સમાધાન થવું જરૂરી છે.

મેં પાકિસ્તાનનો મુદ્દો ઉખેળ્યો નહીં, કારણ કે તેમનું વલણ તેની વિરુદ્ધમાં છે તેવું
લાગતું હતું. નવા પ્રકારની કોઈક સરકાર સ્થપાય ત્યાં સુધી કાયદો અને વ્યવસ્થા
જળવાઈ રહે તે જોવાની મારી ફરજ છે તેટલું જ મેં કહ્યું. તેમણે પણ આ વાત મંજૂર
રાખી.૫૮

વલ્લભભાઈ જોડેની મુલાકાત પછી પાંચમે દિવસે વૅવેલને "ઇંગ્લૅંડની સરકારનો તાર
મળ્યો કે હિંદુસ્તાનની સમસ્યાના ઉકેલ અંગે ચર્ચા કરવા માટે ત્રણ પ્રધાનોનું પ્રતિનિધિ-
મંડળ મોકલવાનો તેમનો ઇરાદો છે."૫૯ આ સંદેશાની તારીખ - જાન્યુ. ૨૪ - મહત્ત્વની
છે, કારણ કે નૌકાદળનો ફેબ્રુઆરીમાં થયેલો બળવો અને તે જ વખતે હવાઈ દળમાં ધૂંધવાઈ
રહેલા અસંતોષને પરિણામે કૅબિનેટ મિશન મોકલવામાં આવ્યું તેવી સર્વત્ર સ્વીકારી લેવામાં