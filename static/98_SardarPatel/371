૧૯૪૫-૪૭/વિજય ૩૭૧

તેમાં સંડોવાયા હતા, કારણ કે અંગત ગણતરીઓ બાજુએ રાખીએ તોપણ સંખ્યાબંધ પ્રાંતિક
સમિતિઓએ તેમનું નામ સૂચવ્યું હતું. કૃપાલાણીનું નામ પણ મુકાયું હતું.

એપ્રિલની ૨૯મી તારીખે ઉમેદવારીની આખરી તારીખ હતી. વીસ તારીખ સુધીમાં
ગાંધીજીએ ખાનગી ખૂણે જણાવી દીધું હતું કે પોતે જવાહરલાલને પસંદ કરે છે. આઝાદની
ફરી ચૂંટણી થાય તેવો હેવાલ અખબારે આપ્યો, ત્યારે ગાંધીજીએ મૌલાના પર નિખાલસ
પત્ર લખ્યો. લડાઈ અને કારોબારીના કારાવાસને કારણે મૌલાનાનું પ્રમુખપદ છ વરસ સુધી
લંબાયું હતું.

ગાંધીજીનો આઝાદ પર પત્ર, ૨૦-૪-૪૬ : આ સાથેનાં અખબારી કતરણ જોઈ જવા
વિનંતી છે....મેં હજી સુધી કોઈને મારો અભિપ્રાય દર્શાવ્યો નથી. કારોબારીના એકબે
સભાસદોએ મને પૂછ્યું, ત્યારે મેં તેમને જણાવ્યું કે એક જ પ્રમુખ લાંબો વખત ચાલુ રહે
તે વાજબી નથી....તમને પણ આવું લાગતું હોય તો તમારે અખબારી હેવાલ અંગે જાહેર
નિવેદન કરવું જોઈએ, અને તમે ફરી વખત પ્રમુખ થવા ઇચ્છતા નથી તેવી સ્પષ્ટતા કરવી
જોઈએ....મને પૂછવામાં આવે તો આજના સંજોગોમાં હું જવાહરલાલને પસંદ કરું છું.
આ માટેનાં મારી પાસે ઘણાં કારણ છે, પણ તે બધાની ચર્ચા શા માટે કરવી ?૧૪૪

જવાહરલાલની પસંદગી માટે ગાંધીજી પાસે કારણ હોય તેમ કૉંગ્રેસ પક્ષ પાસે
વલ્લભભાઈ માટે કારણો હતાં. કૃપાલાણીએ પાછળથી કહ્યું છે તેમ કૉંગ્રેસ પક્ષને
વલ્લભભાઈ "મોટા ગજાના વહીવટકાર, સંયોજક અને અગ્રણી" જણાતા હતા.૧૪૫ તેમના
પગ ધરતી પર ખોડાયેલા હતા. "ભારત છોડો" આંદોલન માટે સરદારે કરેલા અથાક
પ્રયાસો જવાહરલાલ કરતાં ઘણા વધારે હતા, તે બાબત પણ કૉંગ્રેસીઓના ધ્યાનમાં હતી.
કારોબારીને છૂટ્યાને વરસ વીતી ગયું હોવા છતાં, સન ૧૯૪૬ની શરૂઆતમાં વલ્લભભાઈએ
સન ૧૯૪૨માં ભજવેલો ભાગ લોકમાનસમાં હજી તાજો હતો. આ બધાં કારણસર પંદર
પ્રાંતિક સમિતિઓમાંથી બાર સમિતિઓએ સરદારના નામની દરખાસ્ત કરી હતી.

જવાહરલાલની પસંદગી માટેનાં પોતાનાં ઘણાં કારણોમાંથી એક કારણ ગાંધીજીએ વરસ
પછી જાહેરમાં કહ્યું છે, "જવાહરલાલને આજે ખસેડી શકાય તેમ નથી. અંગ્રેજો પાસેથી
આપણે રાજ હાથમાં લેવાનું છે. જવાહરલાલ હૅરો અને કૅમ્બ્રિજમાં ભણ્યા છે, બૅરિસ્ટર થયા
છે અને અંગ્રેજો જોડે વાટાઘાટ ચલાવવા માટે તેમની જરૂર છે."૧૪૬ બીજું કારણ એ હતું કે
મુસલમાનોના એક વર્ગ જોડે જવાહરલાલનો ઘરોબો બંધાયેલો હતો. વલ્લભભાઈ આવી
મૈત્રી બાંધવા માટે બહુ આતુર ન હતા. મહાત્માજીનાં બીજાં કારણો એ હતાં કે જવાહરલાલ
"બીજું સ્થાન સ્વીકારશે નહીં", "પરદેશમાં સરદાર કરતાં વધારે જાણીતા છે" અને
"આંતરરાષ્ટ્રીય ક્ષેત્રે ભારતને વધારે સક્રિય બનાવશે.".૧૪૭ અંતમાં ગાંધીજીને ખાતરી હતી કે
જવાહરલાલની વરણી થવાથી ભારતે વલ્લભભાઈની સેવા ગુમાવવી નહીં પડે અને આ બંને
ભાગીદાર તરીકે કામ કરશે. આ બંને સરકારી ગાડાની ધૂંસરીએ જોડાયેલા બળદ છે. બંનેને
બીજાની જરૂર છે અને બંને સાથે બોજો ખેંચશે."૧૪૮

પોતે કોની વરણી કરવી છે તે ગાંધીજી જાણતા હતા. પણ ઉમેદવારીની તારીખ લગભગ
ચાલી ગઈ. કોઈ પ્રાંતિક સમિતિએ જવાહરલાલના નામની દરખાસ્ત મૂકી ન હતી.