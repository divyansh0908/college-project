૧૯૨૯-૩૪/રાજકેદી ૨૩૯

નાશિક જેલના કેટલાક રાજકીય કેદીઓએ ભરેલું પગલું વલ્લભભાઈને ગમે તેવું ન હતું.
વલ્લભભાઈને તેની ખબર પણ ન હતી. સન ૧૯૩૪ની વસંતૠતુમાં તેમણે કૉંગ્રેસના એક
જૂથ તરીકે કૉંગ્રેસ સમાજવાદી પક્ષની સ્થાપના કરી. થોડા સમય પછી વલ્લભભાઈ તેમને
"સૂત્રો, પંડિતચર્ચા અને શબ્દજાળ" માટે વખોડી કાઢવાના હતા.૧૮૦ સમાજવાદીઓ
પોતાની યોજના ઘડી રહ્યા હતા ત્યારે ગાંધીજી પોતાની યોજના ઘડતા હતા. મર્યાદિત
અસહકાર સમાપ્ત થયાની ઘોષણા ગાંધીજીએ ૧૯૩૪ના એપ્રિલમાં કરી ત્યારે વલ્લભભાઈ
ચોંકી ઊઠ્યા. પોતે ગમે ત્યારે કાયદાભંગ કરશે પણ બીજા બધાએ તેનો ત્યાગ કરવો, તેવું
ગાંધીજીએ કહ્યું. જે લોકો ધારાસભામાં જવા ઇચ્છતા હોય, તેમને કૉંગ્રેસે પરવાનગી આપવી
જોઈએ, તેવી દરખાસ્ત તેમણે રજૂ કરી.

મણિબહેન પર લખેલાં પત્રમાં આ જાહેરાતને વલ્લભભાઈએ "બાપુએ ફેંકેલા બૉમ્બ"
તરીકે વર્ણવી છે.૧૮૧ આ નિર્ણયથી પોતે "ગૂંચવાયા" હોવાનું અને "દુઃખી" થયાનું તેમણે
ગાંધીજીને જણાવ્યું. આ જાહેરાત તો સ્વરાજ પક્ષના નવા અવતાર જેવી ગૂંચવનારી હતી.
"લોકોને અપાયેલું હથિયાર ગાંધીજીએ છીનવી લીધું છે."૧૮૨ ઉત્તર ભારતમાં કારાવાસ
ભોગવતા જવાહરલાલનો પ્રતિભાવ પણ આવો જ હતો. પણ જેલની બહાર રહેલા
કૉંગ્રેસીઓએ ગાંધીજીને ટેકો આપ્યો. આ લડત મોકૂફીથી "અત્યારે થાકી ગયેલા
અસહકારીઓને થોડો આરામ મળશે" તેવી તેમની ગણતરી હતી, અને ફરી વખત ગમે
ત્યારે લડત શરૂ થાય, તે માટે સત્યાગ્રહીઓ "વધારે મજબૂત અને વધારે સજ્જ થશે" તેવી
તેમની દલીલ હતી.૧૮૩ તેમણે વલ્લભભાઈનો અજંપો શાંત કરવાની મહેનત કરી:

ગાંધીજીનો વલ્લભભાઈ પર પત્ર, ૧૮-૪-૩૪ : તમારા પત્રોમાં તમારી વેદના હું જોઈ
શકું છું. ધીરજ રાખજો. છેવટે બધું બરાબર થઈ જશે તેવું તમે જાતે જોઈ શકશો....
સ્વરાજ પક્ષ ફરી જીવતો થશે તે સમજવું સહેલું છે. રોજ જલેબીનાં સ્વપ્ન જોનાર
માણસ એક વખત જલેબી ખાઈને તેના વાસ્તવિક સ્વાદનો અનુભવ લઈ લે, તો તે સારું
થાય, તેવું તમને નથી લાગતું ? જે લોકો રોજ રોજ મનમાં ને મનમાં ધારાસભામાં જતા
હોય છે તેમને ત્યાં જવા દેવા જોઈએ. મેં હથિયાર છીનવી લીધું નથી, પણ તેનો પ્રભાવ
સાબિત કરવા માટે તેનો ઉપયોગ કરવાનું મોકૂફ રાખ્યું છે.૧૮૪

બેળગાંવમાં મણિબહેન પણ પોતાના પિતાના જેવી જ શંકા સેવતાં હતાં. તેમના પર
વલ્લભભાઈએ લખ્યું:

૧૬-૪-૩૪ (આ નિર્ણય) સમજવો ઘણો મુશ્કેલ છે, પણ આપણા જેવા જેલમાં બેઠેલા
લોકોએ આવા કોયડા ઉકેલવાની મહેનત કરવામાં સમય બગાડવાની જરૂર નથી....
જેલની બહાર ગયા પછી જે બનતું હશે, તેમાં આપણે પણ રસ લેવો પડશે.... એક
બાબત સ્પષ્ટ છે કે અત્યાર સુધી ચાલતું હતું તેમ હવે ચાલવાનું નથી. ભગવાનની જેવી
મરજી.૧૮૫

લડત મોકૂફીમાં રહેલી નામોશી સહન કરવાનું આ સ્વમાની પાટીદાર માટે મુશ્કેલ હતું.
રાસ જેવા ગામમાં લડતના ટીકાકારો સત્યાગ્રહીઓને નિષ્ફળ યાતના વેઠવા અંગે મહેણાં