૧૯૪૭-૪૮/સરટોચ ૪૩૩

કહેવું."૨૯ પણ વલ્લભભાઈએ ટોળાનો સામનો કરવાનું ઠરાવ્યું. વલ્લભભાઈ જોડે
મણિબહેન હતાં. તેમના કહેવા મુજબ આ ટોળું થોડા વખતમાં લાખ-દોઢ લાખ જેટલું થઈ
ગયું.૩૦ આ ટોળાની સમક્ષ વલ્લભભાઈએ પોતાની જિંદગીમાં એક ઉત્કૃષ્ટ ગણાય તેવું
ભાષણ કર્યું :

અહીં આ શહેરમાં જ જલિયાંવાલા બાગના હત્યાકાંડ પ્રસંગે શીખો, હિંદુઓ અને
મુસલમાનોએ પોતાનું લોહી સામટું વહાવ્યું હતું. મને એ વિચાર કરતાં પણ ગ્લાનિ થાય
છે કે આજે કોઈ મુસલમાન અમૃતસરમાં અગર કોઈ હિંદુ કે શીખ લાહોરમાં હરીફરી પણ
શકતો નથી અથવા રહી શકતો નથી.

નિર્દોષ અને રક્ષણ વગરનાં પુરુષો-સ્ત્રીઓ-બાળકોની કતલ કરવી તે શૂરવીરોને છાજતું
નથી....પૂર્વ પંજાબમાંથી બધા મુસલમાનોને મોકલી આપીએ અને આપણાં તમામ
સ્ત્રી-પુરુષોને અહીં લઈ આવીએ તેમાં દેશનું હિત સમાયેલું છે, તેવી મને ખાતરી થઈ છે.

હું તમારી પાસે ખાસ માગણી કરવા આવ્યો છું. આ શહેરમાંથી જઈ રહેલા
મુસલમાન નિરાશ્રિતોની સલામતીની પ્રતિજ્ઞા તમારે લેવી જોઈએ. આપણા નિરાશ્રિતો
અસહ્ય મુશ્કેલીઓ વેઠીને પોતાની સહનશક્તિનો પરચો બતાવી રહ્યા છે. મુસલમાનોના
જવામાં વિઘ્ન નાખશો અથવા અડચણ ઊભી કરશો તો તેમની હાલત બગડવાની છે.

લડવું હોય તો સાફ રીતે લડી લેવું જોઈએ. આવી લડાઈ માટે યોગ્ય સમય અને
સંજોગો મળે ત્યાં સુધી રાહ જોવી પડશે, અને મેદાનની પસંદગી માટે પણ આપણે ધ્યાન
રાખવું પડશે. નિરાશ્રિતોની સામે લડવું તે લડાઈ જ નથી. શરણે આવેલાની અગર
આશરો શોધનારની હત્યા કરવાની છૂટ માણસાઈથી અને લડાઈના તમામ નિયમોથી
વિરુદ્ધ છે.

બંને પક્ષો પોતપોતાના નિરાશ્રિતોની અદલાબદલી કરી શકે તે માટે ત્રણ મહિના
તહકૂબી કરવી જરૂરી છે. લડાઈના કાનૂનમાં પણ આવી તહકૂબીની જોગવાઈ રાખવામાં
આવી છે. હુમલા અને વળતા હુમલાના આ વિષચક્રને તોડવા માટેનું પહેલું કદમ આપણે
ઉઠાવીએ.

એક અઠવાડિયું તમારા હાથ રોકી રાખો અને પછી શું થાય છે તે જુઓ. તમારા
સ્વયંસેવક દળે નિરાશ્રિતો માટે રસ્તા ખોલી આપવા જોઈએ અને નિરાશ્રિતોને
સલામતીપૂર્વક સરહદ પાર પહોંચાડી દેવા જોઈએ.૩૧

આ સંદેશો પણ લોકોને ગળે ઊતર્યો. વલ્લભભાઈનું કૃત્ય બહાદુરીભર્યું, તેમના શબ્દો
નિખાલસ અને તેમની માગણી વાસ્તવિક હતી. આ ભાષણ પછી નિરાશ્રિતોની કોઈ વણજાર
પર હલ્લા થયા નહીં, અને પંજાબની ગાથામાં આ પ્રવચન સીમાચિહ્ન બની ગયું.

પંજાબમાં લઘુમતીઓની અદલાબદલીની અનિવાર્યતા નેહરુએ પણ સ્વીકારી લીધી.
દિલ્હી, પશ્ચિમી ઉત્તર પ્રદેશ, અલ્વર અને ભરતપુરના મુસલમાનોએ પણ ચાલ્યા જવું
જોઈએ, તેવી વલ્લભભાઈની કહેવાતી ઇચ્છાને ટેકો આપવા નેહરુ, મહાત્માજી કે આઝાદ
તૈયાર ન હતા.૩૨ ભાગલા પહેલાં પશ્ચિમી ઉત્તર પ્રદેશમાં રહેનાર લિયાકતઅલીએ પૂછ્યું કે
વલ્લભભાઈના અમૃતસર પ્રવચનનો અર્થ એવો તો નથી ને કે ભારત સરકાર પૂર્વ પંજાબ

પ.૨૮