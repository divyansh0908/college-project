૧૯૨૯-૩૪/રાજકેદી ૨૧૧

વિલિંગ્ડનને આ પત્રમાં ઉદ્ધતાઈ દેખાઈ. જાન્યુઆરીની ૪થી તારીખે સવારે વલ્લભભાઈ
અને મહાત્માજીની ધરપકડ કરવામાં આવી. બીજા ફટકાઓ પણ લગાવવામાં આવ્યા.
કારોબારીના તમામ સભાસદોને જેલના સળિયા પાછળ ધકેલી દેવામાં આવ્યા. સભાબંધી
ફરમાવવામાં આવી. દરેક શહેર અને ગામડાના આગેવાન કૉંગ્રેસીઓને પકડી લેવામાં
આવ્યા. તમામ સભાસરઘસો વિખેરી નાખવા માટે લાઠીમાર તેમ જ ગોળીબાર કરવામાં
આવ્યો અથવા ઘોડેસવાર પોલીસો દોડાવવામાં આવ્યા. તમામ કૉંગ્રેસ કચેરીઓ, આશ્રમો
અને છાવણીઓ પર હુમલા કરવામાં આવ્યા. અખબારી સેન્સરશિપ લાદવામાં આવી.
આખા હિંદુસ્તાનમાં વટહુકમનું રાજ ચાલવા લાગ્યું. વિલિંગ્ડને પોતાના પ્રશંસકોને ખાતરી
આપી કે મહિના દોઢ મહિનામાં બધે ઠેકાણે સંપૂર્ણ શાંતિ સ્થપાઈ જશે અને કૉંગ્રેસનું
નામોનિશાન સાફ થઈ જશે. પણ હિંદુસ્તાને વળતો ફટકો માર્યો. આવા વટહુકમો અને
પ્રતિબંધોનો હજારો લોકોએ સામનો કર્યો. ઇરવિનના જમાનામાં સન ૧૯૩૦ની લડત
પુરજોસમાં હતી ત્યારે જેટલા કેદીઓ જેલમાં હતા તેના કરતાં વિલિંગ્ડને વધારે લોકોને
જેલમાં પૂર્યા હતા.

સરકારના હિંદી અધિકારીએ કહ્યું તેમ "જેલો ઊભરાઈ રહી છે અને તે અટકાવવાનું
વધારે ને વધારે મુશ્કેલ થતું જાય છે." પોતાના ઉપરી અધિકારીઓ પાસે તેણે રજૂ કરેલી
દરખાસ્ત તેની વફાદારી અને તેની દુષ્ટ બુદ્ધિ દર્શાવે છે, "થોડા ફટકા મારવાનું વ્યવસ્થિત
શરૂ કરવામાં આવે તો બહુ ખોટું નહીં ગણાય."૧૨૦ ફટકા મારવાની રજા તો આપવામાં
આવી નહીં, પણ તાળાને બદલે લાઠી વાપરવાનું સસ્તું જણાયું. સત્યાગ્રહીઓ અને વિરોધ
ઉઠાવનાર લોકોને શેરીઓમાં લાઠીઓથી ટીપવામાં આવતા હતા, પણ જેલમાં લઈ જવાતા
નહીં. કેટલા જણને માર પડ્યો તે કોઈ જાણતું નથી. પણ જેલમાં જનાર કરતાં માર ખાધો
હોય તેવા લોકોની સંખ્યા ત્રણથી ચારગણી કરતાં ઓછી હોવાનો સંભવ નથી.૧૨૧
સીતારામૈય્યાએ આપેલું પ્રમાણ સાચું હોય તો સન ૧૯૩૧ના જાન્યુઆરી-ફેબ્રુઆરીમાં
સરકારી પોલીસે ત્રણેક લાખ લોકોને લાઠીથી ફટકાર્યા હશે.

જાતે જોયેલી-સાંભળેલી હકીકતો અને મહાદેવભાઈએ આપેલી ચેતવણીના પરિણામે
વલ્લભભાઈએ પોતાની ધરપકડ થતાં અગાઉ થોડી તૈયારીઓ કરી રાખી હતી. કૉંગ્રેસ
પ્રમુખ તરીકેના પોતાના અનુગામીઓની ક્રમવાર યાદી તેમણે તૈયાર કરી રાખી હતી -
રાજેન્દ્રપ્રસાદ, રાજાજી, અન્સારી, સૈફુદ્દીન કિચલુ અને શાર્દૂલસિંહ કવીશ્વરનાં નામ તેમણે
ઠરાવ્યાં હતાં. ગુજરાતના સાથીદારોને તેમણે ખરાબ સમાચાર સાંભળવા માટે સજ્જ કર્યા
હતા. વલ્લભભાઈ અને મહાત્માજી જે દિવસે પકડાયા તે દિવસે જ - ૪થી જાન્યુઆરીએ -
રવિશંકર મહારાજ અને આશાભાઈ પટેલે રાસમાં મહેસૂલ નકારવાની લડત ફરી શરૂ કરી
દીધી હતી. બીજે દિવસે આશાભાઈ અને રાસના ૧૪ અગ્રગણ્ય પાટીદારો જેલમાં પુરાયા.
પણ વડોદરાનાં ગામડાંમાંથી લોકોએ કૉંગ્રેસ કાર્યાલયો સંભાળવાનું, સત્યાગ્રહની પત્રિકાઓ
બહાર પાડવાનું, બ્રિટિશ કબજા તળેનાં ગામોમાં ઝંડા-સરઘસો કાઢવાનું અને સરકારે કબજે
લીધેલા આશ્રમો પર ધાડ પાડવાનું શરૂ કરી દીધું. બારડોલી આશ્રમ અને તેનાં નાણાં જપ્ત
કરી લેવામાં આવશે, તેવું જાણનાર વલ્લભભાઈએ પોતાની ધરપકડના આગલા દિવસે બૅન્ક
ઑફ ઇન્ડિયાની સુરતની શાખામાં, આશ્રમના ખાતામાંથી રૂપિયા દસ હજારનો ચેક લખીને