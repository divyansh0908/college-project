૧૦૦ પટેલ

દસ હજાર હિંદીઓ એકઠા મળે અને મેળાનું વાતાવરણ જામે નહીં તેવું બને નહીં.
મંડપની નજીક વિષ્ણુ દિગંબર પળુસ્કર ભારતીય સંગીત રેલાવતા હતા. કાંતણ-વણાટ તથા
કાપડ તૈયાર કરવાની અન્ય ક્રિયાઓનું પ્રદર્શન અન્ય શમિયાણામાં ગોઠવાયું હતું. અધિવેશન
માટે વલ્લભભાઈએ ઉત્સાહભેર ભંડોળ એકઠું કર્યું હતું, પણ ખર્ચ બહુ કાળજીપૂર્વક કરવામાં
આવ્યો હોવાથી અધિવેશન પૂરું થયા પછી આ ભંડોળમાંથી ભદ્ર✶માં કૉંગ્રેસભવન બાંધવા
જેટલી રકમ બચી.

આ અધિવેશનમાં ભાગ લેનાર લોકો પોતે ઇતિહાસના સાક્ષી અને ઘડવૈયા હોવાનું
સમજતા હતા. સરકારનો ડર નીકળી ગયો હતો. હિંદુ-મુસ્લિમ એકતાં સ્થપાઈ ગઈ હતી.
ખાદીને કારણે ઉચ્ચ વર્ગના પ્રતિનિધિઓ હિંદી ખેડૂતો સાથે સમરસ બની શક્યા હતા.
સ્વરાજ હાથવેંતમાં દેખાતું હતું. છતાં વાતાવરણ ઘણું તંગ હતું. ચૂંટાયેલા પ્રમુખ દાસ જેલમાં
હતા. તેમનાં પત્ની પણ જેલમાં હતાં. કોડીબંધ આગેવાનો અને હજારો કાર્યકરો પણ
કારાવાસમાં પુરાયા હતા. વિચારો પ્રગટ કરવા માટે સમાચારપત્રોને સજા થતી હતી.
અલાહાબાદમાં ઇન્ડિપેન્ડન્ટ નામની પત્રિકાની સેંકડો સ્વયંસેવકોએ હાથે નકલ કરી હતી.
વગર રજિસ્ટ્રેશનની પત્રિકા બહાર પાડવા માટે મહાદેવ દેસાઈને એક વરસની સખત
મજૂરીની શિક્ષા મળી હતી અને જબરો સંઘર્ષ તોળાઈ રહ્યો હતો. વલ્લભભાઈ અને
વિઠ્ઠલભાઈની સલાહ માન્ય રાખીને અમદાવાદ બેઠકમાં ઠરાવ કરવામાં આવ્યો કે સામૂહિક
કાયદાભંગની લડત કેવળ બારડોલીમાં જ કરવી. ગાંધીજીથી સોળ વરસ મોટા અબ્બાસ
તૈયબજી આ ઠરાવથી ખૂબ નિરાશ થયા. લડતની તારીખ તેમ જ અન્ય વિગતો ઠરાવવાની
પૂર્ણ સત્તા મહાત્માજીને આપવામાં આવી. દાસના બદલે હકીમ અજમલ ખાને પ્રમુખપદ
સંભાળ્યું. વલ્લભભાઈના અતિશય ટૂંકા અને હિંદીમાં લખાયેલા સ્વાગત પ્રવચનથી દરેક
જણને ખૂબ નવાઈ લાગી. સ્વાગત સમિતિના અધ્યક્ષ તરીકે વલ્લભભાઈએ ક્હ્યું:

આપણે હજુ વધારે તકલીફો અને ત્રાસ ભોગવવાં તેવી સર્વશક્તિમાન ઈશ્વરની ઇચ્છા છે.
ઈશ્વર આપણી આકરી કસોટી કરી રહ્યો છે કે જેથી સ્વરાજની મોંઘી ભેટ માટે આપણે
વધારે લાયક બનીએ અને તેની કિંમત સમજતા થઈએ.

ગુજરાતની પ્રજાના લોહીમાં અહિંસા વણાઈ ગઈ છે. આ અહિંસા નબળાઈની અથવા
કાયરની અહિંસા નથી પણ સંયમમાંથી પ્રગટ થઈ છે. સુરત, નડિયાદ અને અમદાવાદની
શાળાઓ સામે સરકારે ભરેલાં પગલાંને કારણે લોકોને પોતાની તાકાત દર્શાવવાની તક
મળી ગઈ છે.

બારડોલી આઝાદી માટે તીવ્ર તપ કરી રહ્યું છે. ઈશ્વરની દયા હશે તો આ
અગ્નિપરીક્ષામાંથી પાર ઊતરવાનું બળ ગુજરાત મેળવી લેશે તેવી મારી ખાતરી છે.૧૬૨

એક વરસ અગાઉ નાગપુર બેઠક છોડી ગયેલા જિન્નાહ અમદાવાદ કૉંગ્રેસમાં આવ્યા
હતા. માલવિયા અને મવાળોના આગેવાન જયકરની સહાય લઈને ગાંધીજી અને સરકાર
વચ્ચે સમાધાન કરાવી લેવાની આશા તેમને હતી. જિન્નાહનું સૂચન માન્ય રાખીને

✶ કૉંગ્રેસના ૧૯૬૯ના ભાગલા પછી કૉંગ્રેસ(ઓ)ને મળેલા એ મકાનમાં આજે જનતા દળની
ઑફિસ છે.