૩૩૪ પટેલ

તમે થોડો વખત વર્ધા જશો, તે ઠીક છે. પણ તમે હરહંમેશ ત્યાં પણ જઈ શકવાનાં
નથી. બાપુ કેટલાં વરસ જીવશે તે પણ કોણ કહી શકે ?૨૬૦

સન ૧૯૪૪ના ઑક્ટોબરમાં અટકાયત થયા પછી ૨૬ મહિને કેદીઓને જણાવવામાં
આવ્યું કે તેમનાં સગાંઓને મળવાની પરવાનગી આપવામાં આવશે. વલ્લભભાઈએ કહેલી
"આ મોટી મહેરબાની" અહમદનગરના તમામ કેદીઓએ નકારી કાઢી. "પરવાનગી
માગવી નહીં" તેવી સૂચના ડાહ્યાભાઈને આપવામાં આવી.૨૬૧

જાન્યુઆરીની ૨૬ તારીખ ફરી વખત આવી. અહમદનગરના હવે બાકી રહેલા ૧૧
સાથીઓ એકઠા મળ્યા. આઝાદ કૉંગ્રેસ પ્રમુખ હોવાથી તેમણે ભાષણ  કર્યું. વલ્લભભાઈએ
બોલવાની ફરજ બજાવી. જવાહરલાલને કહેવામાં આવ્યું પણ તેમણે ના પાડી. તેમણે
ડાયરીમાં  લખ્યું છે : "મારે કશું કહેવાનું હતું નહીં."૨૬૨ એપ્રિલમાં અહમદનગરની બૅરેકના
વાડામાં એક કલાક ગાળી જનાર ગુપ્તચર અધિકારીએ નોંધ્યું છે કે વલ્લભભાઈ "તંદુરસ્ત
માણસ કરતાં પણ વધારે ઝડપથી ચાલતા હતા."૨૬૩

થોડા વખતમાં જ તેમને અલગ અલગ જેલોમાં વહેંચી નાખવામાં આવશે, તેવી અફવાને
કારણે અહમદનગરમાં પહેલી જ વખત "ભારત છોડો" આંદોલનનું સામૂહિક વિશ્લેષણ
કરવામાં આવ્યું. માર્ચના ત્રીજા અઠવાડિયામાં બપોરે ચારપાંચ દિવસ સુધી બધા
આગેવાનોએ ભૂતકાળનું અવલોકન કર્યું. આઝાદે શરૂ કરેલી આ ચર્ચા આફતરૂપ બની ગઈ.
શરૂ કરતી વખતે આઝાદે કહ્યું " 'ભારત છોડો' આંદોલન નિષ્ફળ નીવડ્યું છે, અને તે શરૂ
કરવામાં ભૂલ થઈ છે." આઝાદનો મત એવો હતો કે "હિંસાચાર ચલાવવો જ હોત તો
આપણે વધારે વ્યવસ્થિત અને વધારે યોજનાબદ્ધ હિંસાચાર આચરવો જોઈતો હતો."૨૬૪
અંગ્રેજો હજુ ચીટકી બેઠા હતા. કારોબારી કારાવાસમાં હતી અને જિન્નાહનો પ્રભાવ વિસ્તરી
રહ્યો હતો : લીગે સન ૧૯૪૨માં સિંધ અને આસામમાં પ્રધાનમંડળ રચ્યાં હતાં. અને એક
વરસ પછી બંગાળ અને વાયવ્ય સરહદના પ્રાંતમાં પણ લીગે સત્તા ધારણ કરી હતી.★

આઝાદ પછી જવાહરલાલ બોલ્યા. આઝાદ જોડે તે સહમત થતા હતા પણ કેટલીક
વાતમાં અસહમતી પણ જણાઈ આવી. તેમની ડાયરી અનુસાર જવાહરલાલે કહ્યું:

(૧૯૪૨ના ઑગસ્ટ) અગાઉના મહિનાઓમાં બાપુનું વલણ ખોટું હતું અને ગૂંચવી નાખે
તેવું હતું. પણ ભારતમાં વિચાર કરી શકે અથવા વિચાર ન કરી શકે તેવા તમામ લોકોના
માનસનું તેમાં પ્રતિબિંબ પડતું હતું....

પણ મેં જે કર્યું અથવા જે કંઈ બન્યું તે માટે મને કશી દિલગીરી થતી નથી. પણ
આપણે જુદો માર્ગ લીધો હોત તો આ બધું વધારે સારી રીતે કરી શકાયું હોત, તેવું મને
ચોક્કસ જ લાગે છે. ઑગસ્ટમાં આપણે જે વલણ લીધું તે અગાઉના વખતમાં પણ લેવાવું
જોઈતું હતું. આ લડતથી ઘણું નુકસાન થયું છે તેમ ઘણું સારું પણ જોઈ શકાય છે....
સાચી વાત તો ભવિષ્ય જ બતાવી શકે.૨૬૬

★ સન ૧૯૪૬ની આખરમાં કૃપાલાણીજીએ કહ્યું "આફતના તે દિવસોમાં અનેક ખોટા
પયગંબરોએ અમને મેણાં મારેલાં 'અમે આવું નહોતું કહ્યું ?' " કૃપાલાણીજીની આ ટીકા કદાચ
આઝાદનાં આ ઉચ્ચારણોના સંદર્ભમાં હશે.૨૬૫