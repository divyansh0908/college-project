૧૯૪૭-૪૮/સરટોચ ૪૩૭

"બપોરે અઢી વાગ્યે જવાહરલાલજી આવ્યા અને તેમણે શેખ અબ્દુલ્લાના છુટકારાના
સમાચાર આપ્યા. બાપુએ માત્ર એક જ વાક્યમાં પોતાનો અભિપ્રાય આપ્યો.૪૭ અબ્દુલ્લા
સપ્ટેમ્બરના અંતમાં છૂટ્યા. હરિસિંહે કાશ્મીરના ભાવી અંગે કશો નિર્ણય કર્યો ન હતો, પણ
તેમણે પાકિસ્તાન જોડે જૈસે થે કરાર કર્યા હતા.

મહારાજાને આશા હતી કે કાશ્મીર ભારત સાથે જોડાશે. અબ્દુલ્લાની ભારતતરફી
મનોવૃત્તિની નોંધ લઈને કાશ્મીર બે રાષ્ટ્ર સિદ્ધાંતને ખોટો ઠરાવે, તેવી પ્રાર્થના મહાત્માજી
કરી રહ્યા હતા. મહાત્માજીની પ્રાર્થના અને જવાહરલાલના લગાવમાં વલ્લભભાઈ સહભાગી
ન હતા, અને ગાંધીજી ઑગસ્ટમાં કાશ્મીર ગયા તે પણ તેમને ગમ્યું ન હતું. આ મુલાકાત
પછી ગાંધીજીએ જાહેર કર્યું કે કાશ્મીર બેમાંથી ગમે તે સંસ્થાન સાથે જોડાઈ શકે છે, પણ
લોકોની ઇચ્છા પ્રમાણે થવું જોઈએ.૪૮ વલ્લભભાઈનો સંબંધ છે ત્યાં સુધી આ નિર્ણય રાજાને
મન ફાવે તે પ્રમાણે થવો જોઈએ, તેવો તેમનો મત હોવાનું શંકરે નોંધ્યું છે. વલ્લભભાઈએ
ત્યાં સુધી કહ્યું કે કાશ્મીરના રાજાને પાકિસ્તાન સાથે જોડણ કરવામાં પોતાનું અને રાજ્યનું
હિત દેખાતું હોય તો પોતે તેના રસ્તામાં આડે આવશે નહીં.૪૯ "ઑક્ટોબર પહેલાં સાચું કહું
તો મને તો કાશ્મીર અંગે વિચાર કરવાનો સમય જ મળ્યો ન હતો"૫૦ તેવી મેનનની કબૂલાત
પણ દર્શાવે છે કે આ તબક્કે કાશ્મીરની બાબતમાં સરદાર તદ્દન ઉદાસીન હતા.

સરદાર ઉદાસીન હતા અને મહારાજા નિર્ણય કરી શકતા ન હતા. હિંદુ હોવાથી પાકિસ્તાન
સાથે જોડાવાની તેમની મરજી ન હતી. ભારત સાથે જોડાવાની પણ તેમની એટલી જ
અનિચ્છા હતી. મોટા ભાગની મુસલમાન વસતીને આ પગલું ગમશે નહીં તેવો તેમને ડર
હતો. વળી નેહરુ અબ્દુલ્લાની પાયરી ચડાવવાની વાત અવશ્ય કરશે, તેવી તેમને ખબર હતી
અન આ વાત તેમને પસંદ ન હતી. પાકિસ્તાન કે હિંદુસ્તાન કોઈની સાથે જોડાયા વગર રહેવું
અને બંને પાસેથી પોતાની સ્વતંત્રતા મંજૂર કરાવી લેવી, તેવી તેમની અપેક્ષા હતી.

ત્રીજું સફરજન હાથમાં ન આવ્યું તે જૂનાગઢ. પશ્ચિમ ભારતના ઊંચા થયેલા અંગૂઠા જેવા
કાઠિયાવાડ કે સૌરાષ્ટ્રમાં પોરબંદરની પૂર્વમાં દરિયા કાંઠે જૂનાગઢ પથરાયું હતું.
કાઠિયાવાડમાં સંખ્યાબંધ રજવાડાંઓ અને ટચૂકડી જાગીરો આવેલી હતી. જૂનાગઢની ૭
લાખની વસતીમાં ૮૦ ટકા હિંદુઓ હતા અને ઈસવીસન ૧૦૨૪માં મહમ્મદ ગઝનીએ
ધમરોળેલું સોમનાથનું મંદિર પણ આ રાજ્યમાં જ આવેલું હતું. પણ તેનો રાજવી
મુસલમાન હતો. આ ધૂની નવાબ મહોબતખાન પોતાના પાળેલા સંખ્યાબંધ કૂતરાઓ
પાછળ પોતાનો પ્રેમ અને પોતાનાં નાણાં બેફામ રીતે વાપરતો. નવાબ કદાચ ભારતમાં
જોડાયો હોત પણ તે યુરોપમાં હતો ત્યારે રાજમહેલની ખટપટને કારણે મોટી ક્રાંતિ થઈ હતી.
સન ૧૯૪૭ના મે માસમાં થયેલી ઊથલપાથલને પરિણામે સિંધના મુસ્લિમ લીગના
આગેવાન શાહનવાઝ ભુટ્ટો જૂનાગઢના દીવાન બન્યા હતા.

ભુટ્ટો જિન્નાહ સાથે ગાઢ સંપર્કમાં હતા. આપણે જોઈ ગયા છીએ તેમ પોતાના દ્વિરાષ્ટ્ર
સિદ્ધાંતને તિલાંજલી આપી દઈને હિંદુ બહુમતી ધરાવતા રાજ્યોને સ્વીકારી લેવા જિન્નાહ
તૈયાર હતા. જિન્નાહની સલાહ અનુસાર ભુટ્ટોએ ઑગસ્ટની ૧૫ તારીખ સુધી કશું કર્યું
નહીં.૫૧ આ દિવસે પાકિસ્તાન સ્થપાયું અને જૂનાગઢે તેમાં જોડાઈ જવાનો પોતાનો નિર્ણય
જાહેર કર્યો. ૧૭મી ઑગસ્ટનાં અખબારોમાં આ સમાચાર વાંચીને નેહરુના હાથ નીચેના
વિદેશખાતા મારફતે સરદારે તપાસ કરાવી કે પાકિસ્તાન ખરેખર આ જોડાણ સ્વીકારી લેશે ?