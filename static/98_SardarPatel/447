૧૯૪૭-૪૮/સરટોચ ૪૪૭

લશ્કર મોકલવાનો હક્ક છે, પણ પાકિસ્તાનને અધિકાર નથી. જિન્નાહ કાશ્મીરમાં લશ્કર
મોકલવાનો આગ્રહ પકડી રાખે તો પોતે બંને બાજુથી અંગ્રેજ અફસરોને હટાવી લેશે.
પાકિસ્તાનમાં અંગ્રેજ અફસરોની સંખ્યા વધારે હોવાથી તેને વધારે નુકસાન થવાનો સંભવ
હતો. જિન્નાહ અત્યંત કોપાયમાન હોવા છતાં તેમણે પોતાનો હુકમ પાછો ખેંચી લીધો.૯૪

ભારતીય બટાલિયને હવાઈ મથક પર કબજો જમાવીને હુમલાખોરોને ખાળવા માટે
શ્રીનગરથી ૩૫ માઈલ દૂર આવેલા બારામુલ્લા તરફ કૂચ કરી. થોડા વખતની ચકાસણી પછી
રાયને સમજ પડી કે હુમલાખોરો પાસે નિષ્ણાત સેનાપતિઓ અને અદ્યતન હથિયારો છે,
અને તેમની સંખ્યા પણ ઘણી મોટી છે. શ્રીનગરથી ૧૭ માઈલને અંતરે આવેલા પટ્ટાણ સુધી
પીછેહઠ કરવાનું તેણે ઠરાવ્યું, અને પાછા ફરતી વખતે જ રાય હણાયા. ઑક્ટોબરની આખર
સુધીમાં ભારતીય સેનાની ત્રણ બટાલિયન શ્રીનગરમાં ઊતરી આવી અને રાજધાનીનું રક્ષણ
કરનાર સૈનિકોની સંખ્યા વધીને ૨,૦૦૦ની થઈ.

હુમલાખોરોને અટકાવી દેવામાં આવ્યા અને ખુરશીદ અહમદે પાછા જવું પડ્યું. પણ
શ્રીનગર પર જોખમ તોળાયેલું જ રહ્યું. નવેમ્બરની ૩જી તારીખે લગભગ ૭૦૦ જેટલા
ઘૂસણખોરોએ શ્રીનગરના હવાઈ મથક પર દરોડો પાડ્યો. હવાઈ મથકની બહાર તેમનો
સામનો કરવામાં આવ્યો અને તેમને મારી હઠાવવામાં આવ્યા, પણ સંખ્યાબંધ જવાનોએ
જાન ગુમાવ્યા. વલ્લભભાઈ બીજા દિવસે સવારે, ૭૨મું વરસ બેઠા પછી પાંચમે દિવસે,
પહેલી જ વખત કાશ્મીર ગયા. ભારતીય લશ્કરના નવા અગ્રણી બ્રિગેડિયર સેન ચિંતાતુર૯૫
હોવા છતાં બહુ હોશિયાર છે તેવું તેમને જણાયું. તેમણે તે દિવસે શ્રીનગરથી માત્ર પાંચ
માઈલના અંતર સુધી પોતાના લશ્કરને પાછું ખસેડીને હુમલાખોરોને શ્રીનગર જેવો મોટો
દલ્લો ઝડપી લેવા માટે લલચાવ્યા. આ લાલચના માર્યા હુમલાખોરો એક જૂથ થઈને આગળ
આવ્યા ત્યારે તેમને છૂંદી નાખવામાં આવ્યા. તે જ દિવસે જમ્મુથી ભારતીય સેનાનાં
બખતરિયા વાહનોનો કાફલો બસો માઈલના અત્યંત કપરા માર્ગે શ્રીનગર જવા માટે
ઊપડ્યો.

આ તંગદિલીભરી સવારે સરદાર બળદેવસિંઘને સાથે લઈને વિમાનમાં પાછા દિલ્હી જવા
ઊપડ્યા ત્યારે વચ્ચે જમ્મુ રોકાયા. મહારાજા હરિસિંઘ અને રાણીએ શિયાળુ મહેલમાં
તેમની ભોજનસરભરા કરી. વલ્લભભાઈ મહારાજાને પહેલી જ વખત મળ્યા. જમ્મુથી
દિલ્હી જતાં સરદારે ૨૫ જેટલા કાગળો લખ્યા. તેમાં ઘણાખરા તો જન્મદિવસના
અભિનંદનના જવાબ હતા. વિલિંગ્ડન હવાઈ મથકે ઊતરીને વલ્લભભાઈ અને બળદેવસિંઘ
સીધા સંરક્ષણ સમિતિની બેઠકમાં હાજરી આપવા ગયા.૯૬ આ સભામાં તેમણે વધારે સેના
મોકલવાની અને વધારે કોશિશ કરવાની - ખાસ કરીને બારામુલ્લા કબજે કરવાની -
જરૂરિયાત પર ભાર મૂક્યો.

શેખ અબ્દુલ્લા વલ્લભભાઈના સંપૂર્ણ પ્રશંસક ન હતા. છતાં તેમણે કબૂલ કર્યું છે કે
વલ્લભભાઈની શ્રીનગરની મુલાકાત પછી "પ્રસંગપ્રવાહ ચોક્કસ જ પલટાયો." "સરદારે
એક ક્ષણ પણ બગાડી નહીં. તેમણે પરિસ્થિતિનો અભ્યાસ કરી લીધો અને આદેશ આપ્યો
કે દુશ્મનને પાછો હઠાવી દેવો પડશે."૯૭ બીજા દિવસે મેજર જનરલ કુલવંતસિંઘ અને સેંકડો
સૈનિકોને શ્રીનગર મોકલી આપવામાં આવ્યા. સેન પાસેથી હોદ્દો સંભાળી લઈને કુલવંતસિંઘે
નવેમ્બરની ૮મી તારીખે બારામુલ્લાને મુક્ત કર્યું. હુમલાખોરોએ લગાડેલી આગ, તેમણે
કરેલી તોડફોડ, લૂંટ અને બળાત્કારની અસંખ્ય નિશાનીઓ શહેરમાં ઠેર ઠેર નજરે ચડતી