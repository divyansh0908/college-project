૪૭૬ પટેલ

હિંદુ મહાસભાના કેટલાક લોકો તો વલ્લભભાઈનું પણ ખૂન કરવા ચાહતા હતા.
ગાંધીજીની હત્યા થયા અગાઉ થોડા દિવસ પહેલાં બિહારમાં તેમના એક આગેવાને
ભાષણમાં કહ્યું હતું કે "વલ્લભભાઈ, નેહરુ અને આઝાદને ફાંસીએ લટકાવવા જોઈએ."૧૯૭
મહારાષ્ટ્રના કેટલાક વિસ્તારોમાં હિંદુ મહાસભાના સભાસદો અને સંઘના કાર્યકરો પર અને
ગાંધીજીનો ખૂની જે જ્ઞાતિનો હતો તે બ્રાહ્મણ લોકો સામે હિંસ્ર હુમલાઓ થયા તે
વલ્લભભાઈ સાંખી શક્યા નહીં. ગુનાખોરો સામે મુંબઈ સરકારે હળવા હાથે કામ લીધું તે
માટે તેમણે ખેરને ઠપકો પણ આપ્યો.૧૯૮

ગાંધીજીના ગયા પછી લગભગ સવા મહિને માર્ચની ૫મી તારીખે વલ્લભભાઈની જિંદગી
પણ લગભગ પૂરી થઈ ગઈ. બપોરે ૧.૧૦ વાગ્યે જમવા બેઠા હતા અને સૂપનો ચમચો પીધો
કે તરત જ તેમને છાતીમાં ભયંકર વેદના થવા લાગી. સાથે બેઠેલાં મણિબહેન, શંકર અને
સુશીલાબહેને જોયું કે સરદારે જમણા હાથે હૃદય દબાવી રાખ્યું હતું અને બોલતા બંધ થઈ
ગયા હતા. શું થાય છે તેમ સુશીલાબહેને પૂછ્યું ત્યારે વલ્લભભાઈએ પીડા થતી હોવાનું
જણાવ્યું. સુશીલાબહેને તેમને પથારીમાં સુવડાવી દીધા. તેમના હૃદય પર હુમલો થયાનું
સમજીને તેમણે શંકરને દા. ધાંદાને બોલાવવાની તથા જવાહરલાલને ખબર આપવાની
સૂચના આપી. ધાંદા પંદર મિનિટમાં આવી પહોંચ્યા અને તેમણે અફીણનું ઇન્જેક્શન
આપ્યું. ઇન્દિરા અને ફિરોઝને સાથે લઈને જવાહરલાલજી ૨.૧૫ કલાકે આવ્યા.
વલ્લભભાઈ ઘેનમાં હોવા છતાં અજંપો અનુભવતા હતા. થોડી થોડી મિનિટે આંખો
ખોલતા, દીકરી મણિબહેન સામે જોઈ લેતા અને ફરી આંખો બંધ કરી લેતા. સુશીલાબહેન
પણ પથારીની બાજુમાં જ બેઠાં હતાં. ચાર વાગ્યે વલ્લભભાઈએ આંખો ઉઘાડી; પહેલું
વાક્ય બોલ્યા કે "મારે બાપુ જોડે જવાનું હતું, પણ એ તો એકલા જ ઊપડી ગયા."૧૯૯
આવું બોલ્યા ત્યારે તેમની આંખમાંથી આંસુની ધાર વહેતી હતી.

બીજે દિવસે સવારે મુંબઈથી ડાહ્યાભાઈ, તેમનાં પત્ની ભાનુમતી અને તેમનો એક
વરસનો દીકરો ગૌતમ આવ્યાં. ગૌતમનો અવાજ સાંભળીને વલ્લભભાઈએ તેને બોલાવ્યો.
આ પૌત્રને તેમની પાસે આણવામાં આવ્યો.

આગલે દિવસે સુશીલાબહેન જમવામાં સાથે હતાં, તેથી કદાચ સરદાર બચી ગયા. પણ
બીજા દિવસે બપોરે ત્રણ વાગ્યે તેમણે સુશીલાબહેનને કહ્યું કે "તેમને (બાપુને) ખબર પડી
હોત તો તમને ઠપકો આપત. હું બાપુની સાથે રહેવા જઈ રહ્યો હતો, અને તમે મને
અટકાવ્યો. બધા કહે છે અને બ્રિજકૃષ્ણને પણ એવું લાગે છે કે મેં (બાપુની) પૂરી સંભાળ
રાખી નહીં." રાત્રે વલ્લભભાઈના આ શબ્દોની નોંધ કરીને મણિબહેન લખે છે કે આ શબ્દો
બોલતી વખતે વલ્લભભાઈની આંખમાં પાણી હતું. તે દિવસે સવારે વલ્લભભાઈએ
ઘનશ્યામદાસને અને દાક્તરોને પણ કહ્યું હતું કે આ હુમલો "કેવળ કામના બોજાથી આવ્યો
નથી." "બાપુના મરણનો ફટકો પણ જબરદસ્ત હતો."૨૦૦

મહાત્માજીની હાજરી સતત વર્તાતી હતી. બિરલાએ કોઈને 'વૈષ્ણવ જન તો' ગાવાનું
કહ્યું, ત્યારે વલ્લભભાઈએ કહ્યું કે "આ ભજન બાપુને અતિશય પ્રિય હતું." માર્ચની ૮મી
તારીખે દેવદાસ મળવા આવ્યા, તેમને પણ વલ્લભભાઈએ કહ્યું કે "હૃદયમાં ઠાંસી રાખેલા
આઘાત"ને કારણે જ આ હુમલો થયો હતો પણ પછી આંખ મિચકારીને કહ્યું કે "હજી કંઈ
બહુ મોડું થયું નથી. તમારે બાપુને કાગળ પહોંચાડવો હોય તો હું લઈ જઈશ."૨૦૧