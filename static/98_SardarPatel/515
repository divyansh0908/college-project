૧૯૪૮-૫૦/સિપાહી ૫૧૫

સામ્યવાદીઓ પરદેશીઓ પ્રત્યે સારો વર્તાવ રાખે છે, અને કેટલાક પ્રમાણમાં વેપારધંધા
સારી રીતે ચાલી રહ્યા છે.૧૦૯

છ મહિના પછી ચીનની નવી સરકારને સ્વીકૃતિ આપવાની બાબતમાં બંને નેતાઓ વચ્ચે
મતભેદ પડ્યો.

વલ્લભભાઈનો નેહરુ પર પત્ર, ૬-૧૨-૪૯: રાષ્ટ્રસંઘની બેઠક પૂરી થયા બાદ તરત જ
ચીનને બીજાં રાષ્ટ્રો સ્વીકૃતિ આપવા તૈયાર ન હોય, અથવા આપવા માગતાં ન હોય,
તોપણ તમે તેને સ્વીકૃતિ આપવાનો ઇરાદો ધરાવતા હો તેવું જણાય છે. મને એવું લાગે
છે કે આ બાબતમાં પહેલ કરવાથી આપણને કશો ફાયદો મળવાનો નથી....

છતાં તમને એવું લાગતું હોય કે આપણે બીજાઓ કરતાં ચીનને વહેલી સ્વીકૃતિ આપવી
જોઈએ, તો આ બાબત અંગે પ્રધાનમંડળમાં ચર્ચા થવી જોઈએ તેવું મને લાગે છે.૧૧૦

નેહરુનો પટેલ પર પત્ર, ૬-૧૨-૪૯: કૉમનવેલ્થનાં રાજ્યો સ્વીકૃતિ આપે ત્યાર
પછી... સ્વીકૃતિ આપવી, તેનાથી ચોક્કસ નુકસાન થશે તેવો આપણા સલાહકારોનો
મત છે. આપણી પોતાની કોઈ નીતિ નથી, અને આપણે બીજાનું અનુકરણ કરીએ છીએ
તેવી છાપ પડશે.

તમારી મરજી હોય તો આ વાત પ્રધાનમંડળમાં રજૂ કરીએ, પણ સ્વીકૃતિ તારીખ
ઠરાવશું નહીં.૧૧૧

સન ૧૯૫૦ના જૂનમાં ઉત્તર કોરિયાએ દક્ષિણ કોરિયા પર આક્રમણ કર્યું. દક્ષિણ કોરિયાને
મદદ કરવી અને ઉત્તર કોરિયાને આક્રમણ પાછું ખેંચી લેવાનો આગ્રહ કરવો તેવા રાષ્ટ્રસંઘના
ઠરાવને ભારતે ટેકો આપ્યો. પણ વિદેશ ખાતાએ આક્રમણ સામેનો અણગમો દર્શાવવામાં
ઢીલીપોચી ભાષા વાપરી તેવું વલ્લભભાઈને લાગ્યું.૧૧૨ ત્યાર પછી નેહરુએ કોરિયાના યુદ્ધની
સમાપ્તિ માટે, તેમ જ સામ્યવાદી ચીન અને અમેરિકા વચ્ચેનો પરસ્પર અવિશ્વાસ ઓછો
કરવા માટે, જહેમત ઉઠાવી. આ સમયે વલ્લભભાઈએ તિબ્બતમાં ચીને ભરવા માંડેલાં
પગલાં પર ધ્યાન ચોંટાડ્યું. વિશ્વના આકાશમાં એક નેતા શાંતિના સંદેશા પાઠવતા હતા,
ત્યારે બીજા ભારતના પ્રહરી તરીકે દેશની ઉત્તર સરહદે ધ્યાન આપી રહ્યા હતા.

ભારતની સરહદ ઇંગ્લૅન્ડ અને તિબ્બત વચ્ચે થયેલા કરારોમાં ઠરાવવામાં આવી હતી.
ઘણા દાયકાથી તિબ્બત સ્વતંત્ર રાષ્ટ્ર તરીકે વર્તી રહ્યું હતું, અને તિબ્બતના પ્રજાજનો
પોતાના આધ્યાત્મિક અને ઐહિક શાસક તરફ વફાદારીની ભાવનાથી એકજૂથ બન્યા હતા.
ગાદી પરના દલાઈ લામા સન ૧૯૫૦માં પંદર વરસના હતા. ભારત-તિબ્બતી વ્યાપાર અંગે
ભારત અને તિબ્બત વચ્ચે કરાર થયા હતા, અને લ્હાસામાં ભારતીય રાજદૂતને ખાસ દરજ્જો
આપવામાં આવ્યો હતો. તિબ્બતનો અફાટ વિસ્તાર, તેની ઊંચાઈ અને તેની સ્વાયત્તતાથી
ભારત ઉત્તરી સરહદે સલામતીની ભાવના અનુભવતું હતું. તિબ્બત પર ચીનનો દાવો
સુવિદિત હતો. પણ ઘણાં વરસોથી ચીન છિન્નભિન્ન હતું, અનેક ઉપાધિઓમાં ફસાયેલું
હતું. નામ માત્રના સર્વાધિકાર સિવાય બીજી કશી સત્તાનો ઉપભોગ કરવાની ક્ષમતા કે શક્તિ
તેનામાં હતાં નહીં. પણ સન ૧૯૪૯માં ચીનમાં મજબૂત અને આક્રમક નેતાગીરીની સ્થાપના
થઈ અને સરદારની ચિંતા વધી.