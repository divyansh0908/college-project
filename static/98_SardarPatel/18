૧૮ પટેલ

ઊઠી જતા. અસીલો વેળાસર આવવા માંડતા ત્યારે વલ્લભભાઈ હુક્કો તાણતા
આરામખુરસીમાં બેઠેલા નજરે ચડતા. કોઈ દિવસ સાંજે જમ્યા પછી વિઠ્ઠલભાઈ અને થોડા
મિત્રો જોડે બેસીને ગપ્પાં-ગોષ્ઠી કરતા અથવા બ્રિજની રમત રમતા. માબાપની માફક
વલ્લભભાઈ અને ઝવેરબાએ માંસાહાર છોડ્યો હતો. પોતાની યોજના પૂરી કરવા માટે જરૂરી
મૂડી એકઠી કરવા ઉપરાંત વલ્લભભાઈની કમાણી વધારવા માટેનાં બે આનંદદાયી કારણો
પણ જન્મ્યાં હતાં. તેમનું અને ઝવેરબાનું પહેલું સંતાન મણિબહેનનો જન્મ ૧૯૦૪ના
એપ્રિલમાં થયો, અને ૧૯૦૫ના નવેમ્બરમાં ડાહ્યાભાઈ જન્મ્યા. આ બંને સુવાવડો ગણામાં
થઈ.

કરમસદ માત્ર દસ માઈલ છેટે હતું. વલ્લભભાઈ પોતાને ઘેર ભાગ્યે જ જતા પણ મદદ
અવારનવાર મોકલ્યા કરતા. વિઠ્ઠલભાઈ જવાબદારી ઓછી અદા કરતા. વિઠ્ઠલભાઈના
ચરિત્રકારે નોંધ્યું છે કે ઝવેરભાઈ બોલતા બહુ ઓછું. વિઠ્ઠલભાઈની કમાણી સારી છે છતાં
કરમસદ માટે કંઈ આપતા નથી તેવું ધ્યાનમાં આવ્યા પછી તેમણે જાહેર કરેલું કે વિઠ્ઠલભાઈ
કુટુંબ તરફની પોતાની ફરજ પૂરેપૂરી બજાવે નહીં ત્યાં સુધી પોતે બોરસદના વિઠ્ઠલભાઈના
ઘરમાં પગ મૂકશે નહીં.૫૦ વલ્લભભાઈ ઘરની મુશ્કેલીઓનું વધારે ધ્યાન રાખતા.

વલ્લભભાઈનો નરસિંહભાઈ પરનો પત્ર (૧૪-૧-૧૯૦૪) નાણાંની મૂળ રકમ વ્યાજ
સાથે નારણભાઈને મોકલી આપવાની સૂચના મેં આપી દીધી ચે. આ બાબતમાં હવે
તમારે ફિકર રાખવાની નથી.... બહેનનાં ઘરેણાં ગીરવે મૂકવાની વાત તમને શોભતી
નથી.

મને લાગે છે કે તમારું દેવું આપણા સહુનું દેવું છે. કોની પાસેથી કેટલાં નાણાં લીધાં છે
તેની વિગત મોકલશો તો હું તમને આ ભારમાંથી છોડાવી લઈશ.

કાશીભાઈ નડિયાદ છોડીને કરમસદ તમારી પાસે કેમ આવી ગયા ? તેને (ભણવા
માટે) મુંબઈ મોકલવાનું આપણે ઠરાવ્યું હતું. મહેરબાની કરીને તેને અહીં મોકલજો.

પૂજ્ય સોમાભાઈનો તાવ ઊતર્યો ન હોય તો તેમને પણ મોકલજો કે જેથી અહીં
દવાદારૂ કરાવી શકાય. તાવ ઊતરી ગયો હોય તોપણ અહીં હવાફેર કરશે. તેમને અહીં
જરૂર મોકલજો. કામકાજ લખજો. બસ એ જ. સેવક વલ્લભભાઈ.૫૧

એક વખત વહેલી સવારે સફેદ કપડાં પહેરીને ટટ્ટાર ચાલે ઝવેરભાઈ બોરસદમાં
વલ્લભભાઈ પટેલના ઘેર આવી પહોંચ્યા. વલ્લભભાઈ તે વખતે ત્રીસ વરસના હતા. બાપને
જોતાં હુક્કો છોડીને ઊભા થઈ ગયા.

વલ્લભભાઈ : મોટા કાકા, કેમ અચાનક આવવું થયું ? મને કહેવડાવ્યું હોત તો હું જાતે
કરમસદ આવી જાત અને લાડબાને પણ મળી લેવાત.

ઝવેરભાઈ : પણ કામ બોરસદમાં છે, પછી તને કરમસદ શા માટે બોલાવું ?
આપણા મહારાજ સામે વૉરંટ નીકળે અને પોલીસ પકડી જવાની ધમકી
આપે ત્યારે તમારી આબરૂ અને લાગવગ શા કામનાં ગણાય ?

વલ્લભભાઈ : મહારાજ સામે વૉરંટ ? મહારાજ તો ભગવાન પુરુષોત્તમના અવતાર છે