૨૦ પટેલ

થાય તે ઉપાડવાનું વલ્લભભાઈએ સ્વીકાર્યું.૫૫ જે દસ્તાવેજો માટે વલ્લભભાઈએ પાંચ વરસ
સુધી સ્વપ્ન સેવ્યું, મહેનત કરી, કરકસર કરી, સાક્ષીઓને ધમકાવ્યા, મૅજિસ્ટ્રેટો સાથે
માથાકૂટ કરી, જોડાનાં તળિયાં ઘસી નાખ્યાં તે દસ્તાવેજો કશી આનાકાની વગર તેમણે
ભાઈને સોંપી દીધાં. અને પાછળથી પણ તેનો કશો વસવસો સેવ્યો નહીં. વિઠ્ઠલભાઈ તેમના
ભાઈ હોવાને કારણે તેમના ચારિત્ર્યનું ઉમદાપણું ઘટતું નથી, ઊલટાનું બેવડાય છે. સરખા
નામ જેવી સામાન્ય બાબતથી જિંદગીનો પ્રવાહ બદલી નાખવાનો ખેલ વિધાતાએ ખેલ્યો.
વલ્લભભાઈએ વિઠ્ઠલભાઈની માગણી સ્વીકારી લીધી તે એવું સૂચવે છે કે વલ્લભભાઈના
આંતરજીવનમાં મહત્ત્વનો પલટો આવી રહ્યો હતો. સર્જનની પ્રક્રિયા શરૂ થઈ હતી અને
અદ્દશ્ય ભઠ્ઠી, હથોડા, એરણનો ઉપયોગ કરીને વિધાતા એક મહાન વ્યક્તિત્વનું ઘડતર કરી
રહી હતી.

વિઠ્ઠલભાઈને પંદર દિવસની મહેતલ આપવા પાછળ વલ્લભભાઈનો ઇરાદો એ હતો કે
મોટા ભાઈ પોતાનું મન પાકું કરી શકે.૫૬ વલ્લભભાઈ ઉદાર થવા તૈયાર હતા. પણ
વિઠ્ઠલભાઈના ટીખળનો ભોગ બનવાની અથવા તેમની અવઢવને કારણે પોતાની મુરાદ રદ
કરવાની તેમની તૈયારી ન હતી. મોટા ભાઈએ મહેતલ પાળી ન હોત તો મુસાફરી કરવાનો
હક્ક વલ્લભભાઈને મળ્યો હોત. આ પ્રસંગે બન્યું તેમ પાછળના અનેક પ્રસંગોએ
વલ્લભભાઈ બીજો વિકલ્પ તૈયાર રાખતા જોવા મળ્યા છે. આવી આદત તેમના સ્વભાવમાં
વણાઈ ગઈ હતી.

દિવાળીબાની નારાજી વેઠવાની અનિચ્છાને કારણે વિઠ્ઠલભાઈએ પોતાની મુસાફરી અંગે
તેમને કશી ખબર આપી નહીં. રવાના થવાનો દિવસ આવ્યો ત્યારે પોતે અગત્યના વકીલાતી
કામ માટે મુંબઈ જાય છે તેવું વિઠ્ઠલભાઈએ પોતાની પત્નીને કહ્યું. અસીલે આપ્યા છે તેમ
કહીને તેમના હાથમાં મોટી રકમ મૂકી અને આવજો કહીને ચાલતા થયા.૫૭ વિઠ્ઠલભાઈને
વળાવવા માટે મુંબઈ જઈને પાછા આવેલા વલ્લભભાઈએ વિઠ્ઠલભાઈ ઇંગ્લૅંડ ગયાના ખબર
આપ્યા ત્યારે જ દિવાળીબા અને બીજા ઘણા લોકોને આ વાતની ખબર પડી. ઝવેરબા બહુ
જ નારાજ થયાં કારણ કે વિઠ્ઠલભાઈના જવાને પરિણામે દિવાળીબા તેમના ઘેર રહેવાનાં
હતાં. વલ્લભભાઈ તેમને પિયર મોકલી શકે તેમ ન હતું, કારણ કે પિયર મોકલાવે તો
વિઠ્ઠલભાઈએ તેમને કાઢી મૂક્યાં છે, તેવી છાપ પડે.

વિઠ્ઠલભાઈની આબરૂ અને દિવાળીબાનું માન જાળવવા માટે વલ્લભભાઈએ તેમને પોતાને
ઘેર રહેવાનું આમંત્રણ આપ્યું. પણ ઝવેરબા હેરાન થઈ ગયાં કારણ કે દિવાળીબા
ઓશિયાળાં હોવા છતાં તેમની જોડે રહેવું બહુ અઘરું હતું. વિઠ્ઠલભાઈના ચરિત્રકારે
દિવાળીબાનું જે વર્ણન કર્યું છે તે તટસ્થ હોવાનું આપણે સ્વીકારી શકીએ તેમ નથી.
વિઠ્ઠલભાઈનું ગૃહજીવન બહુ સુખી ન હતું. ચરિત્રલેખક ગોરધનભાઈ પટેલ આ બાબતમાં
પોતાના નાયકનો વાંક જોવા તૈયાર નથી. ગોરધનભાઈના મત મુજબ દિવાળીબા
જોહુકમીવાળાં, સ્વાર્થી અને કુનેહ વગરનાં હતાં. તેમને વહેવારનું જ્ઞાન ન હતું. વળી તે
અભણ, અસંસ્કારી હતાં અને ભાઈઓ વચ્ચેના સારા સંબંધો સાંખી શકતાં નહીં. ટૂંકમાં
દિવાળીબા સમસ્યાનું મૂળ હતાં અને આવા સંજોગોમાં સંસાર સારો બનાવી શકાય તે બધું
વિઠ્ઠલભાઈએ કરવું પડતું.૫૮ આ વર્ણન એકતરફી છે અને અન્યાયી છે, પણ દિવાળીબાનો
સ્વભાવ વિચિત્ર હતો તેમાં શક નથી. પણ પોતાનો ધણી ક્ષેમકુશળ અને જલદી પાછો આવે
તે માટે દિવાળીબા બ્રાહ્મણો જમાડતાં અને બીજાં વ્રત-બાધા પણ રાખતાં.૫૯