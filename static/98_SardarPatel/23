૧૮૭૫-૧૯૧૮/પૂર્વરંગ : પરિશોધ ૨૩

અઠ્ઠાવીસ વરસના જમાઈ ગુમાવી બેઠેલા એક સાથીદારને લખેલા કાગળમાં ચાળીસ વરસ
પછી વલ્લભભાઈએ લખ્યું છે તેના પરથી આ દલીલને ટેકો મળે છે.

ડી. એન. બેનરજી પર પટેલનો પત્ર ૩૦-૫-૪૬ : તમારી વહાલી દીકરીએ પોતાની
કુમળી વયે સહન કરવો પડેલો આઘાત તેણે જીરવી જવો પડશે. તમારે પણ મજબૂત થવું
પડશે....તમે ધીરજ ગુમાવો તો છોકરીનું શું થાય ? દીકરી તો તમારા મોં સામે જોશે.
તમારી ઉદાસીને કારણે આ વહાલસોયી દીકરીનું કુમળું હૈયું ફાટી પડશે.... મારી ભર
જુવાનીમાં બે નાનાં છોકરાં મૂકીને મારી સહચારિણી ચાલી ગઈ હતી.૬૬

સન ૧૯૩૦માં પટેલ અને ગાંધી બંને સરકારી મહેમાન હતા ત્યારનો એક પ્રસંગ પોતાનાં
બાળકોના ખમીર અંગેની વલ્લભભાઈની ચિંતા દર્શાવે છે. ડાહ્યાભાઈ મુલાકાત માટે
આવવાના હતા ત્યારે તેમણે નવાંનક્કોર ધોતી-કફની પહેરી લીધાં. છોકરાને એમ લાગવું
જોઈએ હું અહીંયાં બહુ સુખમાં રહું છે.૬૭

સન ૧૯૧૮ પછી વલ્લભભાઈએ મહાદેવભાઈ દેસાઈને કહેલું કે એક વખત હું સંન્યાસી
થઈ જવાનો હતો.૬૮ પોતાને આવો વિચાર ક્યારે આવેલો તે તેમણે કહ્યું નથી. બે નાનાં
બાળકોને મૂકીને ઝવેરબા ગુજરી ગયાં ત્યારે વલ્લભભાઈને આવો વિચાર આવ્યો હશે ? આ
પ્રસંગે આવો આધ્યાત્મિક કે ભાગેડુ ખ્યાલ તેમને આવ્યો હોય તોપણ વલ્લભભાઈએ તે
તાબડતોબ તજી દીધો. થોડા વખતમાં ઇંગ્લૅંડ જવાનો મનસૂબો ફરી મનમાં ઊઠ્યો.
મણિબહેન અને ડાહ્યાભાઈ થોડાં મોટાં થાય પછી તેમને ભણવા માટે ઇંગ્લૅંડ મોકલવાની પણ
તેમની ઇચ્છા હતી. વિઠ્ઠલભાઈની સાથે રહેતાં દિવાળીબાને ગંભીર માંદગી આવી. તેથી
ઇંગ્લૅંડ જવાનું ફરી મોકૂફ રહ્યું. દિવાળીબાની માંદગી લંબાતી ગઈ. તેથી હવાફેર માટે
વલ્લભભાઈ તેમને બોરસદ લઈ આવ્યા. પણ તેમનું આયખું ટૂંકું નીવડ્યું અને ઝવેરબા
પછીને વરસે દિવાળીબા પણ ગુજરી ગયાં.

પોતાનો મનસૂબો પાર પાડવા આડે હવે કોઈ બંધન રહ્યું ન હતું. પણ સન ૧૯૦૯નાં
મિન્ટો-મોર્લે સુધારાને કારણે વલ્લભભાઈના મનમાં દ્વિધા ઊભી થઈ હોવાનો સંભવ છે.
હિંદીજનોને સત્તા નકારવામાં આવી પણ સરકારની ટીકા કરી શકાય તેવી કાઉન્સિલો
સ્થાપવામાં આવી. આ નજીવા સુધારાથી પણ વિઠ્ઠલભાઈ આકર્ષાયા અને મુંબઈના
ગવર્નરની કાઉન્સિલમાં સભાસદ થવાનો તેમણે નિર્ણય કર્યો.૬૯ પણ વલ્લભભાઈનું ધ્યાન તો
ઇંગ્લૅંડ પર ચોંટ્યું હતું અને સન ૧૯૧૦ની જુલાઈમાં તેમણે સફર શરૂ કરી.

મોટા ભાઈની માફક વલ્લભભાઈએ પણ પોતાની વિદાય ખાનગી રાખી. માત્ર
વિઠ્ઠલભાઈ અને પ્લીડરની પરીક્ષા પાસ કરી લીધી હતી તેવા નાના કાશીભાઈને જ આ
વાતની ખબર હતી. ઇંગ્લૅંડ જવા માટે બોરસદથી રવાના થવાનું હતું. તે દિવસે વલ્લભભાઈ
એક સોનીનો કેસ લડ્યા. જનાકારી માટે ગેરકાયદેસર ગૃહપ્રવેશ કરવાનો આરોપ આ સોની
પર મૂકવામાં આવ્યો હતો. આખા જિલ્લાના સર્વોચ્ચ અધિકારી અંગ્રેજ કલેક્ટર ન્યાયાધીશ
હતા. કલેકટર આ વખતે બોરસદમાં હતા અને દારૂના નશામાં ચકચૂર હતા. સોનીને બચાવી
લેવામાં વલ્લભભાઈને કશી મુશ્કેલી પડી નહીં. પણ આ પ્રસંગે ફરિયાદીઓ સામે તેમણે
કરેલા વ્યંગપ્રહારોથી આખી અદાલતમાં રમૂજનું વાતાવરણ ફેલાઈ ગયું હતું.૭૦