૧૯૨૯-૩૪/રાજકેદી ૧૯૭

"સખત શાસનથી લોકો સુખી થાય છે"૬૯ તેવું આલ્ફ્રેડ માસ્ટર માનતા હતા અને તેમના
ઉપરી અમલદાર જોસેફ ગૅરેટ પણ આવો જ મત ધરાવતા હતા. પણ સરકારી તંત્રમાં અન્ય
પ્રકારના અભિપ્રાય ધરાવનાર લોકો પણ હતા. સન ૧૯૩૦ના ડિસેમ્બરમાં મુંબઈના
મહેસૂલમંત્રી ફ્રેંક હડસન બોરસદ તાલુકાની મુલાકાતે આવ્યા, ત્યારે રાસ અને બોચાસણના
કેટલાક હિજરતીઓને મળ્યા. જુલમગારીથી લોકોમાં પ્રગટ થયેલી નાફરમાની તેમણે જોઈ.
પરિણામે મોહનલાલ શાહની બદલી કરીને ખેડાના મામલતદાર સોલોમન બેન્જામિનને
મૂકવામાં આવ્યા. બેન્જામિન શાહની પદ્ધતિના ટીકાકાર હતા. માસ્ટરની બદલી કરવાની
યોજના પણ થઈ.

ઉપલી કક્ષાએ પણ વાઇસરૉય લૉર્ડ ઇરવિને ડિસેમ્બરમાં કલકત્તા મુકામે જાહેર કર્યું કે
"રાષ્ટ્રભક્તિની તાકાત ઓછી આંકવામાં" "ગંભીર ભૂલ" થવાનો સંભવ છે. "સરકારી
દમનનીતિથી દેશભક્તિને કચડી શકાતી નથી."૭૦ કૉંગ્રેસે બહિષ્કાર કર્યો હતો તે ગોળમેજી
પરિષદની બેઠક સન ૧૯૩૦ના નવેમ્બરથી ૧૯૩૧ના જાન્યુઆરી સુધી ચાલતી રહી. પણ આ
પરિષદમાં પ્રજાના ખરા પ્રતિનિધિઓ હાજર નથી તેવી કબૂલાત કરીને વડા પ્રધાન રામ્સે
મૅકડોનાલ્ડે પરિષદને બરખાસ્ત કરી. સપ્રુ અને જયકર લંડન પરિષદમાં હાજર હતા.
શ્રીનિવાસ શાસ્ત્રી પણ હતા. મોતીલાલ નેહરુ જેલમાંથી છૂટ્યા હતા તેમના પર આ ત્રણ
આગેવાનોએ તાર મોકલ્યો અને કૉંગ્રેસે બીજું પગલું ભરતાં અગાઉ પોતાના પાછા ફરવાની
રાહ જોવી તેવી સૂચના કરી. થોડા દિવસ પછી લાહોરમાં પૂર્ણ સ્વરાજની પ્રતિજ્ઞા લેવાને
બરાબર વરસ પૂરું થયું, તે દિવસે જ - સન ૧૯૩૧ના જાન્યુઆરીની ૨૬ તારીખે - ગાંધીજી
વલ્લભભાઈ, જવાહરલાલ તેમ જ કૉંગ્રેસ કારોબારીના અન્ય સભાસદોને બિનશરતે છોડી
મૂકવામાં આવ્યા.

"દુશ્મનાવટની કોઈ ગ્રંથિ રાખ્યા સિવાય જેલમાંથી નીકળ્યો છું"૭૧ તેવું જાહેર કરીને
ગાંધીજીએ વાઇસરૉય જોડે નિખાલસ દિલથી ચર્ચા કરવાની માગણી કરી. ઇરવિને તે કબૂલ
રાખી અને ફેબ્રુઆરીની ૧૭મી તારીખે તેમની વચ્ચે વાટાઘાટો શરૂ થઈ. આગેવાનો
જેલમાંથી છૂટ્યા અને વાટાઘાટો શરૂ થઈ તે વચ્ચેના ગાળામાં મોતીલાલ નેહરુનું અવસાન
થયું. જેલમાંથી છૂટ્યા પછીના દિવસે મહાત્માજી અને વલ્લભભાઈ અલ્લાહાબાદ જઈને
તેમને મળ્યા ત્યારે મોતીલાલ મરણપથારીએ હતા.

ફેબ્રુઆરીની ૧૭મીથી માર્ચની ૪થી તારીખ સુધી ચાલેલી ગાંધી-ઇરવિન વાટાઘાટ
વાઇસરૉયના નવા બંગલામાં થઈ હતી. લ્યુટેન્સ નામના સ્થપતિએ બાંધેલો રાતા પથ્થરનો
આ મહેલ અંગ્રેજી રાજની જાહોજલાલી અને ચિરંતનતાનું પ્રતીક હતો. "સવિનય
કાયદાભંગની લડત" ચાલુ રાખવા છતાં ગાંધી "સમ્રાટના પ્રતિનિધિ જોડે સમાન દરજ્જે
વાટાઘાટ કરવા માટે આ મહાલયના પગથિયાં ચડી રહ્યા હતા" તે બાબત અંગે પાર્લમેન્ટના
સભાસદ વિન્સ્ટન ચર્ચિલે પોતાનો તીવ્ર અણગમો જાહેર કરી બતાવ્યો. ચર્ચિલને જે વાત
ખૂંચતી હતી તે હિંદુસ્તાનને ગમતી હતી. સામ્રાજ્યે રાષ્ટ્રના પ્રતિનિધિ જોડે વાતો કરવી પડી
હતી.

વાટાઘાટો દરમિયાન કૉંગ્રેસ કારોબારી દિલ્હીમાં હતી. પોતાના યજમાનને દા. મુખ્તર
અહમદ અન્સારીને ત્યાંથી વાઇસરૉય ભવન સુધી પાંચ માઈલ અને પાછા યજમાનને ત્યાં
જવા પાંચ માઈલ ચાલીને આવજા કરનાર ગાંધીજી દરરોજ, દર રાત્રે જવાહરલાલ, પટેલ
તથા અન્ય સભાસદોને થયેલી વાતચીતનો હેવાલ આપતા, અને મહત્ત્વના દરેક મુદ્દા અંગે