૪૦૪ પટેલ

વલ્લભભાઈએ ત્રીસ વરસની નિષ્ઠાપૂર્વકની જહેમત વસૂલ કરી. સરદાર અને "સાચું કહીએ
તો બધા આઝાદી માટે અધીર" બન્યા છે તે જાણીને ગાંધીજી દિલગીર થયા. આઝાદી અને
સત્તા પર્યાયી શબ્દો બન્યા હતા તેની તીવ્ર જાણકારી હોવા છતાં ગાંધીજી વલ્લભભાઈ,
નેહરુ, રાજાજી, રાજેન્દ્રપ્રસાદ, કૃપાલાણી....ને પડતા મૂકવા તૈયાર ન હતા.૩૧૨

ગાંધીજીએ એક ક્રાંતિકારી આંદોલન શરૂ કરવાનું વિચાર્યું પણ આગેવાની લઈ શકે તેવી
બીજી હરોળના અભાવે તેમણે આ ખ્યાલ પડતો મૂક્યો. ઉત્તર પ્રદેશના રૂઢિચુસ્ત
પુરુષોત્તમદાસ ટંડન, જયપ્રકાશ, લોહિયા જેવા અનેક સમાજવાદીઓ, સિંધ, પશ્ચિમ
પંજાબ, પૂર્વ બંગાળના હિંદુ આગેવાનો - જેવા છૂટા છવાયા કૉંગ્રેસી આગેવાનો ભાગલાનો
વિરોધ કરતા હતા. આ લોકો બહુ નાની લઘુમતીમાં હતા અને વળી તેમનામાં પણ કશી
એકમતી ન હતી. સમાજવાદીઓએ તો ૧૯૪૬ના નૌસૈનિકોના બળવા વખતે ગાંધીજી જોડે
ઉગ્ર ઝઘડો કર્યો હતો. ૧૯૪૨માં "ભારત છોડો" આંદોલન શરૂ કર્યું ત્યારે સરદાર
ગાંધીજીની સાથે હતા. પણ હવે ગાંધીજી ઘરડા થયા હતા. સરદાર અને જવાહર બંને
તેમનાથી વિરુદ્ધ હતા (આવું ભાગ્યે જ બનતું). વળી એવું કોઈ નવું જૂથ ન હતું કે "જે
ભાગલાને તજી દે, અને કૉંગ્રેસ તથા સરકારી તંત્રની ધૂંસરી" ઊંચકી લઈને "દેશમાં શાંતિ
સ્થાપી શકે." ગાંધીજીએ આ અરસામાં આવાં વાક્યો કહ્યાં છે. જૂનની ૧૪ તારીખે
કૉંગ્રેસની મહાસમિતિ સમક્ષ બોલતાં ગાંધીજીએ પરાજય કબૂલ્યો: "આજે મારામાં શક્તિ
રહી નથી નહીંતર મેં એકલા હાથે લડત ઉપાડી હોત."૩૧૩

આઝાદની બાબતમાં તેમનો અંગત મત ગમે તે હોય પણ તેમણે કારોબારીમાં ભાગલાનો
વિરોધ કર્યો નહીં. આ બેઠકમાં ખાસ નિમંત્રિત તરીકે હાજર રહેલા લોહિયાએ નોંધ્યું છે કે
"કારોબારીની બેઠક ચાલી તે બે દિવસ અમે બધા ખીચોખીચ ભરાઈને બેઠા હતા તે નાના
ઓરડામાં એક ખૂણામાં મૌલાના ખુરશીમાં બેસી રહ્યા અને સતત એક પછી એક સિગારેટ
ફુંકતા રહ્યા. પણ એક અક્ષર પણ બોલ્યા નહીં." લોહિયાના કહેવા મુજબ પોતે, (બીજા
ખાસ આમંત્રિત) જયપ્રકાશ, ગફ્ફારખાન અને ગાંધીજી સિવાય "બીજા કોઈએ ભાગલાની
વિરુદ્ધમાં અક્ષર પણ કહ્યો નહીં." ગાંધીજીએ સરદાર અને જવાહરની તરફ ફરીને સહેજ
ફરિયાદના સૂરમાં કહ્યું કે "ભાગલાની યોજના સ્વીકારી લેતાં અગાઉ તેમણે મને જણાવ્યું
પણ નહીં." પણ ભાગલાના સ્વીકારમાં એકમત થઈ ગયેલા આગેવાનોના માર્ગમાં ગાંધીજી
વિઘ્નરૂપ થયા નહીં.૩૧૪

વલ્લભભાઈનું પાકિસ્તાન અત્યંત મર્યાદિત હતું. મે માસની ૩૦ તારીખે લંડનથી પાછા
ફરેલા માઉન્ટબૅટને જાતે જણાવ્યા મુજબ તેમણે વી.પી. મેનનને વલ્લભભાઈ પાસે મોકલ્યા
અને જિન્નાહ આગ્રહ સેવતા હતા તે પ્રમાણે છ મહિના સુધી કલકત્તા પર ભારત-
પાકિસ્તાનનો સંયુક્ત કબજો રાખવાની માગણી કરી. વલ્લભભાઈનો જવાબ વાઇસરૉયે
નોંધ્યો છેઃ "છ કલાક પણ નહીં મળે."૩૧૫ આ પહેલાં માઉન્ટબૅટનની ગેરહાજરી
દરમિયાન જિન્નાહે પૂર્વ અને પશ્ચિમ પાકિસ્તાનને જોડનાર ૮૦૦ માઈલ લાંબી "પટ્ટી"ની
માગણી કરી હતી. વલ્લભભાઈએ આ માગણીને "ગંભીરતાપૂર્વક ગણી ન શકાય તેટલી
અજબગજબની બેવકૂફી" તરીકે ધૂત્કારી કાઢી.૩૧૬ આ ખ્યાલ તત્કાળ મરણવશ થયો અને
કોઈને યાદ પણ આવ્યો નહીં.