૧૯૧૮-૨૨/સાથીદાર ૮૫

કરશે તેવો ગાંધીજીનો આંતરમનસૂબો છેવટે સાચો ઠર્યો. તેમના મનની બધી અવઢવ શમી
ગઈ અને તેમણે જાહેર કર્યું કે સન ૧૯૨૦ના ઑગસ્ટની પહેલી તારીખે અસહકારનો આરંભ
થશે.

સન ૧૯૭૧માં ઇન્દુલાલ યાજ્ઞિકે લખ્યું કે ગાંધીજીના ખિલાફત અંગેના પ્રચાર વિશે
વલ્લભભાઈ ઘણી આશંકા સેવતા હતા. સન ૧૯૨૧ પછી સરદાર પટેલના મુખ્ય ટીકાકાર
અને વિરોધી બનેલા ઇન્દુલાલ યાજ્ઞિકના કહેવા મુજબ વલ્લભભાઈએ એક વખત કહેલું કે
"આપણી પોતાની ધરતી પર અંગ્રેજો સંગીનને જોરે આપણને ગુલામીમાં જકડી રાખે છે,
ત્યારે અરબસ્તાન, પેલેસ્ટાઇન, સીરિયા, મેસોપોટેમિયાના આરબો માટે આપણે લડત
ચલાવીએ તે બેહૂદું છે."૧૧૯ યાજ્ઞિકે જે આશંકાઓનો ઉલ્લેખ કર્યો છે તે કદાચ સાચી પણ
હોય. પણ આવી શંકાઓ થઈ હોય તોપણ તે લાંબો વખત ટકી નથી. સન ૧૯૨૦ના
ઑગસ્ટમાં વલ્લભભાઈએ કહ્યું:

અંગ્રેજ સરકારે વચન આપ્યા છતાં તુર્કીનું વિભાજન કરવામાં આવ્યું. ઇસ્તંબૂલમાં
સુલતાનને બંદીવાન બનાવવામાં આવ્યા. ફ્રાંસ સીરિયાને ગળી ગયું. સ્મર્ના અને થ્રેસ
ગ્રીસને સોંપાયાં. બ્રિટને પેલેસ્ટાઇન અને મેસોપોટેમિયા પર કબજો જમાવ્યો.
અરબસ્તાનમાં એવો શાસક નીમવામાં આવ્યો જે અંગ્રેજોને ટેકો આપે. ખુદ વાઇસરૉયે
પણ કબૂલ કર્યું છે કે આ કરારની કેટલીક શરતોથી મુસલમાન કોમનું અપમાન થાય તેમ
છે. આ પ્રસંગોથી મુસલમાનોનાં હૈયાં ફાટી પડ્યાં છે. પોતાના દેશબાંધવો પીડા
અનુભવતા હોય ત્યારે હિંદુઓ ચૂપચાપ કેવી રીતે બેસી રહે ?૧૨૦

હકીકત એ છે કે અંગ્રેજો પાસેથી સત્તા ખૂંચવી લઈ શકે તેવી હિંદુ-મુસલમાનોની સંયુક્ત
લડતની સંભાવનાથી વલ્લભભાઈ અને સંખ્યાબંધ હિંદુ આગેવાનો પણ રોમાંચ અનુભવતા
હતા. સન ૧૯૨૦ના મે માસની આખરમાં ટિળકે પણ જાહેર કર્યું કે ખિલાફત અંગે
મુસલમાનો જે નિર્ણય કરે તેને "હિંદુઓ ટેકો આપશે".૧૨૧ પણ કૉંગ્રેસ પક્ષે કશો નિર્ણય
લીધો નહીં અને સપ્ટેમ્બરમાં મળનારી ખાસ બેઠકમાં નિર્ણય લેવાનું ઠરાવ્યું. ગુજરાતનો ટેકો
ગાંધીજીને મેળવી આપવા માટે વલ્લભભાઈએ ઑગસ્ટની આખરમાં અમદાવાદમાં એક
સંમેલન ગોઠવ્યું અને તેમાં પોતાના વિચારો જાહેર કર્યા.

લડાઈ પૂરી થઈ ત્યારે આપણું સ્વાતંત્ર્ય છીનવી લેનાર રૌલેટ કાયદા આપણને ભેટ
મળ્યા. આ જુલમગાર કાયદા સામે લોકોએ વિરોધ નોંધાવ્યો ત્યારે આવો વિરોધ
બળજબરીથી છૂંદી નાખવાનો સરકારે નિર્ણય કર્યો. અન્યાયની આ ભાવનાથી પીડાતા
લોકોએ પણ ક્ષણિક ગાંડપણના અવેશમાં અપકૃત્યો કર્યાં.

આપણા લોકોએ આચરેલા ગાંડપણનો બચાવ કરી શકાય તેમ નથી. પણ ( સરકારનાં
વળતાં પગલાં) વાજબીપણાની હદ ઓળંગી ગયાં. છેવટે સરકારે જલિયાંવાલા બાગ અને
લાહોરના બનાવોની તપાસ માટે સમિતિ નીમી. પણ ખરી રીતે તો આ સમિતિએ બધું
શાંત પાડી દેવાનું કામ બજાવ્યું.

ઉમરાવ સભાએ તો ખરેખરી ખાનદાની બતાવી ! એક ઘાતકી અંગ્રેજ અમલદારનું
માન સાચવવાની સરખામણીએ આટલાં બધાં નિર્દોષ સ્ત્રી-પુરુષોની હત્યા તેમને કશી