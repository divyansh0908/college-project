૧૨૨ પટેલ

આપણે સરકારને ચોખ્ખું કહીએ કે અમે બધા સારા ચરિત્રના ખાનદાન માણસો છીએ.
અમારા હાથે અમારી બદનામી પર અમે સહી કરવાના નથી. તેથી અમે દંડ ભરવાની ના
પાડીએ છીએ. હવે ગાંધીના માણસ તરીકે લડત લડીએ. મહાત્માજીના માણસને લાઠી-
ધારિયાની જરૂર પડતી નથી, પણ માર સહન કરવા માટે મજબૂત પીઠની જરૂર પડે છે.
ગુસ્સામાં હિંસાખોરીમાં ફસાતા નહીં.... હવે મારે તમને પૂછવું છે કે તમે લડવા તૈયાર
હો તો હાથ ઊંચા કરજો.૩૨

બધાએ હાથ ઊંચા કર્યા અને બોરસદ સત્યાગ્રહ શરૂ થયો. વલ્લભભાઈએ બહુ
કુશળતાથી તેનું સંચાલન કર્યું. બોરસદમાં મુખ્ય છાવણી નાખવામાં આવી અને દરબાર
ગોપાળદાસે તેની વ્યવસ્થા સંભાળી. અખબારો માટેનાં બુલેટિનો અને ગામલોકો માટેની
પત્રિકાઓ તૈયાર કરવાનું કામ મોહનલાલ પંડ્યાને સોંપાયું. રાસની આજુબાજુના
પાટણવાડિયાઓમાં રવિશંકર મહારાજે લોકસેવા કરી હતી તેથી તેમની દોરવણી મહારાજને
સોંપવામાં આવી. નડિયાદના ફૂલચંદ શાહ અને સોજિત્રાના રાવજીભાઈ પટેલ જેવા કસાયેલા
આગેવાનોને અન્ય વિસ્તારો સોંપાયા. ફૂલચંદ શાહે નવેમ્બરની ચૂંટણીમાં ભાગ લીધો હતો તે
વાત વિસારે પાડવામાં આવી. જે લોકો દંડ ભરે તેને નાતબહાર મૂકવાનો પાટીદારોના
ગોળમાં ઠરાવ થયો. આ તાલુકાના પાટણવાડિયાઓ અને બારૈયાઓ પણ પાટીદારોના
જેટલા જ ઉત્સાહથી લડતમાં જોડાયા, કારણ કે મળતિયા હોવાનું કલંક અને વેરાની રકમ
તેમના કપાળે પણ ચોંટાડવામાં આવ્યાં હતાં.

દંડની અવેજીમાં લોકોની મિલકત અને ઢોરઢાંખર જપ્તીમાં લેવાની સત્તા સરકારે પોતાના
અધિકારીઓને આપી. પણ અધિકારીઓ આવતા દેખાય ત્યારે ગામની ભાગોળે ઝાડ પર
બેઠેલો છોકરો ઢોલ વગાડતો. ઢોલ વાગે ત્યારે લોકો ઘરને તાળું વાસીને ઢોરને ચરાવવા માટે
બહાર લઈ જતા. તાળું હોવાથી અધિકારીઓ સ્ત્રીઓ અને દરદાગીનાને હાથ લગાડી શકતા
નહીં. દુકાનો રાતે ઊઘડતી અને સ્ત્રીઓ રાત્રે પાણી ભરવા જતી.૩૩ ચતુરાઈ અને સંપના
સંમિશ્રણને કારણે મિલકત જપ્ત કરી લેવાની સરકારની મુરાદ બર આવી નહીં. સુણાવમાં
એક ઉઘાડા ઘરમાંથી વાસણ ઉપાડી લાવવાનો હુકમ પટાવાળાએ માન્યો નહીં. મુખીને આ
કામ કરવાનું કહેવામાં આવ્યું, ત્યારે તેણે પણ ના પાડી. જપ્તી અમલદારે ગામમાંથી મજૂર
શોધવાની મહેનત કરી, પણ કોઈ તૈયાર ન થયું અને જપ્તી અમલદારે સુણાવમાંથી ખાલી
હાથે પાછા ફરવું પડ્યું.

તમારી જમીન જપ્તીમાં લેવાશે તેવી ધમકી મામલતદારે ખેડૂતોને આપી પણ ખેડૂતો
ડગ્યા નહીં. કોઈ વખતે શબ્દોની ચકમક ઝરતી. સરકારી અમલદારો પાસેથી ગેરકાયદેસર
રીતે અને ગેરવાજબી રીતે ખાનગી દસ્તાવેજો મેળવી લેવાનો આરોપ માહિતી ખાતાના
અમલદારે મૂક્યો. સરકાર કશું કરી શકે તેમ નથી તેવું જાણનાર વલ્લભભાઈએ કહ્યું કે સરકાર
ભલે મારા પર કામ ચલાવે.૩૪ તાલુકામાં ફેલાયેલી ગુનાખોરીનો ઇતિહાસ પોલીસ
સુપરિન્ટેન્ડેન્ટે ૭૭ ફકરાઓમાં રજૂ કર્યો હતો, તેનો ઉપયોગ કરીને વલ્લભભાઈએ વેરો
નાખવાનાં સરકારે આપેલાં કારણો તોડી પાડ્યાં. બાતમીદારોનાં ખૂન અંગે પોલીસ
અમલદારે કરેલા ઉલ્લેખથી લોકોએ આપેલી મદદની વાત સાબિત થઈ. વલ્લભભાઈએ આ
ઉલ્લેખો જેમના તેમ છાપ્યા :