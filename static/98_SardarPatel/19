૧૮૭૫-૧૯૧૮/પૂર્વરંગ : પરિશોધ ૧૯

અને આપણા બધાનો મોક્ષ મેળવી આપવા સમર્થ છે. પકડવાની
કોઈની હિંમત કેવી રીતે ચાલે ?

ઝવેરભાઈ : તેમની સામે વૉરંટ નીકળ્યાની ખાતરીલાયક ખબર મળી છે. વડતાલ-
બોચાસણના મંદિરનો ઝઘડો ચાલે છે. તારે આ વૉરંટ રદ કરાવી આપવું
જોઈએ. મહારાજની ધરપકડ થાય તો આપણી આબરૂને ધક્કો પહોંચે.

વલ્લભભાઈ : આપણી આબરૂને ધક્કો શાનો લાગે ? વૉરંટ નીકળ્યું છે તેનું કારણ પણ
હશે. મોટા કાકા, તમારે હવે આ સાધુઓને પડતા મૂકવા જોઈએ.
ખટપટ ચલાવે, ઝઘડા કરે અને અદાલતે ચડે તેવા સાધુ આ લોકમાં કે
પરલોકમાં આપણું કશું ભલું કરવાના નથી.

ઝવેરભાઈ : હું તારી જોડે વિવાદ કરવા નથી આવ્યો. ગમે તેમ કરીને આ વૉરંટ રદ
કરાવી આપ તેટલી જ માગણી છે.૫૨

ઝવેરભાઈ જેના ભક્ત હતા અને જેમની સામે વૉરંટ હતું તે યજ્ઞપુરુષદાસજી
સ્વામીનારાયણ પંથમાં સુધારક જૂથના આગેવાન હતા. આ પંથનાં મંદિરો અંગે સુધારકો
અને જુનવાણીઓનો ઝઘડો ચાલતો હતો, અને રૂઢિચુસ્તોએ સ્વામી પર ગેરકાયદેસર
પ્રવેશનો આરોપ મૂક્યો હતો. વલ્લભભાઈ અશ્રદ્ધાળુ હતા અને મહેણાંટોણાં મારતા હતા
છતાં બાપાની માગણી તેમણે પૂરી કરી. પાટીદાર સમાજનો નિયમ તેમનાથી તોડાય તેમ ન
હતું.૫૩ પણ ત્યાર પછી તેમણે જે કર્યું તે આ નિયમાવલી કરતાં ચડિયાતું હતું.

વલ્લભભાઈએ દસ હજાર રૂપિયાની મૂડી એકઠી કરી હતી અને તેટલાથી બૅરિસ્ટરી મળી
જાય તેમ હતું. તેમણે થૉમસ કુક ઍન્ડ સન્સ પાસેથી ઇંગ્લૅંડનાં ટિકિટ અને પાસપૉર્ટ
બાબતમાં પૂછપરછ કરી હતી. કંપનીએ બધી માહિતી મેળવી આપી. વલ્લભભાઈએ ચેક
મોકલી આપ્યો અને મલોજા નામની સ્ટીમરમાં પોતાની જગા નોંધાવી લીધી. મુસાફરી
માટેના જરૂરી દસ્તાવેજોનું કવર વી.જે. પટેલ, પ્લીડર-બોરસદને સરનામે આવ્યું. પણ
નામ સરખાં હોવાથી વલ્લભભાઈના બદલે વિઠ્ઠલભાઈના ઘેર પહોંચ્યું. જે થયું તેનો હેવાલ
વલ્લભભાઈએ સન ૧૯૨૧માં બહુ સાદીસીધી ભાષામાં આપ્યો છે.

મોટા ભાઈએ કહ્યું કે, "હું તારા કરતાં મોટો છું તેથી મને ઇંગ્લૅંડ પહેલાં જવા દે. મારા
આવ્યા પછી તું જઈ શકશે. પણ તારા પછી મારાથી ઇંગ્લૅંડ જવાશે નહીં." મોટા
ભાઈને પંદર દિવસની મહેતલ આપી અને પંદરમે દિવસે તેઓ ઇંગ્લૅંડ જવા ઊપડી
ગયા.૫૪

વિઠ્ઠલભાઈને પંદર દિવસની મહેતલ આપી. પણ પાસપૉર્ટ અને ટિકિટ તરત જ સોંપી
દીધાં. કારણ કે બંને પર વી.જે. પટેલનું નામ હતું.* ઉપરાંત ઇંગ્લૅંડમાં વિઠ્ઠલભાઈનો ખરચ

* પાસપૉર્ટ પર વિઠ્ઠલભાઈની નહીં પણ પોતાની જન્મતારીખ છે તેવું વલ્લભભાઈએ કહ્યું તેની
વિઠ્ઠલભાઈ પર કશી અસર પડી નહીં. ફોટાનું શું થયું અને પાસપૉર્ટ પર ફોટો હતો કે નહીં તે જાણવા
મળ્યું નથી. ૧૦-૭-૪૯માં સરદારે આ બનાવ વિશે જે કહ્યું તે મણિબહેને પોતાની ડાયરીમાં
નોંધ્યું છે.