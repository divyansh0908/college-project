૧૫૪ પટેલ

બોરસદની લડત વખતે વલ્લભભાઈએ દાખવેલી સંગઠનશક્તિ મ્યુનિસિપાલિટીના પ્રમુખ
તરીકે અને પૂર રાહતમાં કેન્દ્રસ્થાને કામ કરવાથી વધારે ધારદાર બની હતી. કસાયેલા સેવકો
ચોમેર પથરાઈ ગયા અને ડઝનબંધ ગામોમાં છાવણીઓ ખોલી નાખવામાં આવી.
બારડોલીના કાર્યકરો ઉપરાંત ગોપાળદાસ, પંડ્યા અને રવિશંકર મહારાજ હાજર હતા.
કાઠિયાવાડથી આવેલા કાર્યકરોમાં બળવંતરાય મહેતા હતા. બળવંતરાય પાછળથી
ગુજરાતના મુખ્ય મંત્રી બનવાના હતા. વડોદરાના સફાઈ કમિશનર દા. સુમંત મહેતા પણ
સ્વયંસેવક હતા. પ્રખ્યાત પારસી કુટુંબના મીઠુબહેન પિટીટ, દરબાર ગોપાળદાસનાં પત્ની
ભક્તિબા, સુમંત મહેતાનાં પત્ની શારદાબહેન અને વલ્લભભાઈનાં દીકરી મણિબહેન
છાવણીઓમાં મદદ કરનાર સ્ત્રીઓના આગેવાન હતાં. બારડોલીના મુસલમાનોને દોરવણી
આપવા ૭૩ વરસના અબ્બાસ તૈયબજી આવ્યા હતા. દક્ષિણ આફ્રિકામાં મહાત્માજી જોડે
ઊભા રહેનાર અને પછી અમદાવાદમાં ગાંધીજી અને વલ્લભભાઈના સાથીદાર ઇમામ સાહેબ
અબ્દુલ કાદર બાવાઝીર પણ હાજર હતા. સેવાપ્રવૃત્તિથી "આખા તાલુકાની જાણકારી
આંગળીને ટેરવે હતી" તેવા કવિ અને લેખક જુગતરામ દવેને પત્રિકાઓનું કામ સોંપવામાં
આવ્યું.૧૩૪

પત્રિકામાં સત્યાગ્રહના સમાચાર અને વલ્લભભાઈનાં પ્રવચન છપાતાં. બીજા કોઈને
ભાષણો કરવાની રજા ન હતી કારણ કે બોલવામાં થોડી પણ ગફલત થઈ જાય તો સરકાર
વાણીસ્વાતંત્ર્ય પર અંકુશ મૂકી શકે. શરૂઆતમાં પત્રિકાઓની સાઇક્લોસ્ટાઇલ નકલો
કાઢવામાં આવતી. પણ પછીથી આ પત્રિકા સુરતમાં છપાઈને રોજ બારડોલીનાં
ગામડાંઓમાં પહોંચી જતી. લડત જોર પકડતી ગઈ તેમ તેમ પત્રિકાઓનો ફેલાવો વધતો
ગયો. છેલ્લે છેલ્લે તો ૧૪,૦૦૦ કરતાં વધારે પત્રિકાઓ બારડોલીમાં અને ૪૦૦૦ બહાર
પહોંચતી હતી. કાઠિયાવાડની મંડળીએ સહેલાઈથી જીભે ચડી જાય તેવાં ગીતો બનાવી
કાઢ્યાં અને તાલુકાના ગામડે ગામડે તથા બજારોમાં ગવાવા લાગ્યાં. મોટા ભાગના સહાયકો
વગર બોલાવ્યે આવ્યા હતા. પણ બધા વલ્લભભાઈથી ખેંચાઈને આવ્યા હતા. બારડોલીના
સ્વરાજ આશ્રમમાં સ્થિર બેઠેલા વલ્લભભાઈ તેમને દોરવણી આપતા હતા. ઘણા સહાયકો
જમતા હતા તે રસોડાની વ્યવસ્થા સંભાળવા માટે ગાંધીજીના દીકરા રામદાસ આવ્યા હતા.

એકાએક આવી પહોંચેલા સ્વામી આનંદ નામના લેખકને કારણે વલ્લભભાઈની
કાર્યક્ષમતા બમણી થઈ ગઈ. ગાંધીજીને મદદ કરવા માટે થોડાં વરસ નવજીવનમાં લેખો
લખનાર સ્વામી આનંદ ગૂઢવાદના આકર્ષણથી ખેંચાયા હતા, અને ગુજરતમાંથી કાયમ માટે
વિદાય થયાનું જણાતું હતું, પણ બારડોલીએ તેમને બોલાવ્યા અને સ્વામીએ વલ્લભભાઈની
બાજુમાં ઊભા રહીને રાતદિવસ કામ ઉપાડ્યું. વલ્લભભાઈનાં કાગળો અને પ્રવચનોના
મુસદ્દા તે તૈયાર કરી આપતા અને બીજું હાથ ચડ્યું બધું કામ બજાવી આપતા.
"દરવાજામાં પેસીને ચાર પગલાં ચાલે તેટલામાં હું માણસને પારખી લઉં છું" તેવું
વલ્લભભાઈએ સ્વામીને કહેલું.૧૩૫ આમાં અભિમાન દેખાય તોપણ વાત જરા પણ ખોટી ન
હતી.

મુંબઈ સરકારના મહેસૂલમંત્રી સ્મિથ સાહેબનો કાગળ ફેબ્રુઆરીની ૧૭મી તારીખે
આવ્યો :