૧૯૧૮-૨૨/સાથીદાર ૫૩

સભાએ પોતાની વાત છોડી નહીં અને સરકારે સભા પર પ્રતિબંધ મૂક્યો નહીં. પણ
જાન્યુઆરીની સોળ તારીખે મુંબઈ સરકારે નિવેદન બહાર પાડીને મહેસૂલ વસૂલી મોકૂફ
રાખવાનો ઇન્કાર કર્યો અને મહેસૂલ ન ભરનાર લોકોને સજા કરવામાં આવશે તેવી ચેતવણી
આપી. નિવેદનના અંત ભાગમાં જણાવાયું કે ગવર્નર લૉર્ડ વિલિંગ્ડનની

સરકાર આ શ્રીમંત અને સમૃદ્ધ વિસ્તારમાં મહેસૂલ વસૂલીના કામમાં રાજકીય ચળવળની
દખલગીરી ચલાવી લેશે નહીં. આ ચળવળ જિલ્લાની બહારના લોકોએ આદરેલી છે અને
તેઓ જ તેનું સંચાલન કરી રહ્યા છે.૭

આ વાત ખોટી હતી. ચળવળનો આરંભ પંડ્યા અને શંકરલાલે કરેલો હતો. વળી ગુજરાત
સભાની કારોબારીમાં નવ સભાસદો ખેડાના હતા. તે લોકો બહારના ગણાય નહીં. બિહારથી
પાછા આવેલા ગાંધીજીએ મુંબઈમાં ફેબ્રુઆરીની ચાર તારીખે જાહેર કર્યું કે "સત્યાગ્રહ સાચો
ક્ષત્રિય ધર્મ છે."૮ આ વખતે તેમના મનમાં ખેડાના પાટીદારો હતા. ખેડાના બે ધારાસભ્યો
વિઠ્ઠલભાઈ પટેલ અને ગોકળદાસ પારેખ સાથે ગાંધીજી ગવર્નરને મળ્યા અને નિષ્પક્ષ તપાસ
પંચ નીમવાનો આગ્રહ કર્યો, પણ ગવર્નરે મરજી બતાવી નહીં. ગાંધીજીએ પ્રાટ જોડે
પત્રવ્યવહાર કર્યો પણ પ્રાટ જરા પણ પીગળ્યા નહીં.

ફેબ્રુઆરીની છ તારીખે ગાંધીજી અમદાવાદ પાછા આવ્યા ત્યારે પ્રાટે ગાંધીજીની મદદ
માગી અને મેળવી પણ ખરી. શહેરની કાપડ મિલોના મજૂરો રોજીમાં વધારો મેળવવા માટે
મક્કમ હતા અને માલિકો તાળાબંધી માટે તૈયાર હતા. પ્રાટના કહેવાથી અમદાવાદના
કલેક્ટરે ગાંધીજીને લખ્યું, "મને જાણવા મળ્યું છે કે મિલમાલિકો કોઈનું માને તો તમારું
માનશે. તમને તેમના તરફ સહાનુભૂતિ છે અને તેમની વાત માત્ર તમે જ મને સમજાવી શકો
તેમ છો."૯ આ વિધાન કેટલેક અંશે સાચું હતું. આગેવાન મિલમાલિક અંબાલાલ
સારાભાઈને ગાંધીજી સારી રીતે ઓળખતા હતા. સન ૧૯૧૫ની આખરમાં અથવા સન
૧૯૧૬ની શરૂઆતમાં (કોચરબ) આશ્રમની આર્થિક હાલત માટે ગાંધીજી ગંભીર ચિંતા
અનુભવતા હતા ત્યારે અંબાલાલ ચૂપચાપ આશ્રમમાં આવ્યા હતા અને તેર હજાર રૂપિયા
રોકડા ગાંધીજીના હાથમાં મૂકીને ચાલી ગયા હતા.૧૦

પણ ગાંધીજીના સંબંધો મજૂરો જોડે પણ હતા. બે મજૂર આગેવાનોમાં એક
અંબાલાલાઈનાં બહેન અનસૂયા અને બીજા શંકરલાલ બૅંકર હતા. ગાંધીજીની સલાહ પ્રમાણે
બંને પક્ષોએ કલેક્ટરના પ્રમુખપદે સ્થપાયેલી લવાદ સમિતિને આ ઝઘડો સોંપ્યો. આ
સમિતિમાં ત્રણ મિલમાલિકો - અંબાલાલ તથા અન્ય બે - અને મજૂરોના ત્રણ
પ્રતિનિધિઓ - ગાંધીજી, શંકરલાલ અને પટેલ - હતા. વલ્લભભાઈ સન ૧૯૧૨માં
લંડનમાં અંબાલાલને મળ્યા હતા. ખેડાની બાબતમાં ગાંધીજીને સહાય આપવાને પરિણામે
એક ઔધોગિક ઝઘડાની લવાદીમાં પોતે સામેલ થવું પડશે તેવું વલ્લભભાઈએ ધાર્યું નહીં
હોય, છતાં વલ્લભભાઈ સમિતિમાં જોડાયા. આ સમિતિની બેઠક મળી નહીં. કેટલાક
મજૂરો હડતાળ પાડી બેઠા હોવાથી અંબાલાલ અને બીજા બે મિલમાલિકો સમિતિમાંથી
નીકળી ગયા અને મજૂરો વીસ ટકા મજૂરીવધારો સ્વીકારી લે અથવા નોકરી છોડીને ચાલ્યા
જાય તેવું તેમણે જાહેર કર્યું.