૪૬૬ પટેલ

સમજૂતીને કાશ્મીર સમસ્યા જોડે સાંકળી લેવા ઇચ્છે છે." માઉન્ટબૅટને કહ્યું કે પોતે
"ગેરવાજબી" વિશેષણ પાછું ખેંચી લેશે, પણ બીજાં વિશેષણો યથાવત્ રાખશે.
માઉન્ટબૅટને પોતાનો સુધારેલો અભિપ્રાય ગાંધીજીને મોકલાવી પણ આપ્યો.૧૬૨
માઉન્ટબૅટનને ત્યાંથી વલ્લભભાઈ ફરી ગાંધીજી પાસે આવ્યા અને તેમણે પૂછ્યું કે તમે આ
બાબતમાં જવાહરલાલ જોડે વાત કરી છે ખરી ? "આ પ્રધાન મંડળનો ઠરાવ છે એ તમે
જાણો છો ?" મહાત્માજીએ જવાબ આપ્યો કે મેં હમણાં જ જવાહરલાલ જોડે વાત કરી છે,
અને તેમણે કહ્યું કે "હા, ઠરાવ તો થયો છે પણ આપણી પાસે વાજબી કેસ નથી. માત્ર
કાયદેસરનો વિતંડાવાદ છે."૧૬૩

૧૪ તારીખે સવારે વલ્લભભાઈ, નેહરુ, નાણાપ્રધાન શણ્મુખ ચેટ્ટી અને મથાઈએ
ગાંધીજી જોડે ૫૫ કરોડ અંગે ચર્ચા કરી. મહાત્માજીના મુખ પર આંસુ રેલાયાં.
વલ્લભભાઈએ પાછળથી કબૂલ કર્યું છે કે પોતે "અતિશય કડવા શબ્દો" કહ્યા.૧૬૪ તે દિવસે
બપોરે પ્રધાનમંડળની બેઠક મળી અને તેમાં નક્કી થયું કે ૫૫ કરોડ છૂટા કરવા. આ બેઠકમાં
વલ્લભભાઈ ભાંગી પડ્યા અને રડવા લાગ્યા. "આપણે સર્વાનુમતે આ ઠરાવ કર્યો અને હવે
વડા પ્રધાન કહે છે કે આ તો કાયદાનો વિતંડાવાદ છે ! મારા માટે આ છેલ્લી બેઠક છે."૧૬૫
છતાં નાણાં છૂટા કરવાના ઠરાવને તેમણે પણ ટેકો આપ્યો. બીજે દિવસે વહેલી સવારે તેમને
ભાવનગર-રાજકોટ જવાનું હતું. કારણ કે સંયુક્ત કાઠિયાવાડની ભેટ મહાત્માજીને આપવાનો
પ્રયાસ તેમણે કરવાનો હતો. કાઠિયાવાડની મુલાકાત ટાળી શકાય નહીં, તેવું તેમને લાગ્યું
અને ગાંધીજીએ પણ "આ મુલાકાત પાર પાડવાનો" આગ્રહ સેવ્યો.૧૬૬ ઊપડતાં અગાઉ
તેમણે ગાંધીજી પાસે પોતાની વેદના ઠાલવીઃ

મારે સવારે સાત વાગ્યે કાઠિયાવાડ જવાનું છે. જવું જ પડે છે, તે અસહ્ય દુખદાયી
છે.... ગઈ કાલે તમારી વેદનાનાં દર્શનથી હું વિભ્રાંત થઈ ગયો છું, અને મને સતત ઉગ્ર
વિચાર આવ્યા કરે છે. કામનો બોજો એટલો વધ્યો છે કે તેના ભાર તળે ચગદાઈ રહ્યો છું.

જવાહરલાલ પર તો મારા કરતાં પણ વધારે બોજો છે. તેમનું હૃદય વેદનાથી છલોછલ
છે. સંભવ છે કે ઉંમરને કારણે મારો વિનિપાત થયો છે. અને તેમની બાજુમાં ઊભા
રહીને તેમનો બોજો હળવો કરનાર સાથી તરીકે હું હવે તદ્દન નકામો થઈ ગયો છું. હું જે
કરું છું તેનાથી મૌલાના પણ અતિશય નારાજ છે, અને તમારે વારંવાર મારો પક્ષ લઈને
લડવું પડે છે. મારે માટે આ પણ અસહ્ય છે.

મારે માટે અને દેશને માટે પણ સારું એ છે કે હવે તમે મને જવાની રજા આપો. હું તો
મારી રીતે જ કામ કરી શકું. આને કારણે જીવનભરના સાથીઓ માટે હું બોજારૂપ થતો
હોઉં, અને તમારા માટે ત્રાસરૂપ થતો હોઉં અને છતાં હું હોદ્દાને ચીટકી રહું, તો તેનો
અર્થ એ થાય કે સત્તાની લાલસાથી મારી આંખો મેં ઢંકાઈ જવા દીધી છે.

તમારા ઉપવાસ છોડવાની મારી તમને ઉત્કટ વિનંતી છે. આ સવાલ જલદી ઉકેલી
આપજો. તમારે ઉપવાસ કરવા પડ્યા તેવાં કેટલાંક કારણો તેનાથી દૂર થઈ જશે.૧૬૭

વલ્લભભાઈએ આ પત્ર લખ્યો ત્યારે તેમને ખ્યાલ ન હતો કે ગાંધીજીએ ઠરાવી લીધું હતું
કે વલ્લભભાઈ કે જવાહરલાલ બેમાંથી કોઈએ સરકાર છોડવાની નથી. ઉપવાસનો નિર્ણય
કર્યા બાદ કરેલા ચિંતનને પરિણામે મહાત્માજીના મનમાં આ વાત સ્પષ્ટ થઈ ચૂકી હતી.