૧૮૭૫-૧૯૧૮/પૂર્વરંગ : પરિશોધ ૫

ઝવેરભાઈ અને લાડબાના પૂર્વજો હોશિયાર અને ઉદાર ખેડૂતો હતા. જંગલો કાપતી વખતે
વડ, આંબા, પીપળા, લીમડા, બાવળ અને મહુડા જેવાં ઝાડને હાથ લગાડતા નહીં અને
આ ઝાડની વચ્ચે નાનાં પણ સરસ રીતે ખેડાયેલાં ખેતરો બનાવતા હતા. આ કારણસર
ખેડૂતો બપોરે ઝાડની છાયામાં આશરો લેતા, બળતણ માટે ઝાડની ડાળીઓ કાપતા અને
ઉનાળામાં ફળફળાદિનો ઉપયોગ કરતા.૫ વલ્લભભાઈનો જન્મ થયો તે અરસામાં
એલેક્ઝાંડર ફૉર્બ્સ નામના અંગ્રેજે નોંધ્યું છે કે, "ચરોતરમાં ચોતરફ મોટાં ઝાડ હતાં. આ
ઝાડ અને ખેતરો વચ્ચેની વાડમાં મોરથી માંડીને ચકલી જેવાં અસંખ્ય પંખીઓનાં ઝુંડ નજરે
ચડતાં" અને "ભાતભાતનાં પશુઓનો પાર ન હતો."૬ દર વરસે સરેરાશ લગભગ ૩૦
ઇંચ વરસાદ પર આધાર રાખનાર ચરોતરના ખેડૂતો ઓગણીસમી સદીની આખરમાં જુવાર,
બાજરી, ઘઉં, કઠોળની સાથોસાથ કપાસ અને તમાકુ પણ નિપજાવતા હતા. મહુડાનાં
ફૂલમાંથી કેટલાક ખેડૂતો દારૂ ગાળતા. પોતાની ભેંસોના દૂધમાંથી ઘી બનાવતા. ચરોતરનું ઘી
વખણાતું અને શહેર-કસબામાં વેચાઈ જતું. ચરોતરની કુલ વસતિમાં લગભગ ચોથા ભાગના
પાટીદારો હતા. પાટણવાડિયાઓની અને બારૈયા તથા અન્ય જ્ઞાતિઓની વસતિ થોડી વધારે
હતી. પણ તેમનાં ખેતરો મોટે ભાગે અતિશય નાનકડાં હતાં. પરિણામે ઘણાખરા
પાટણવાડિયાઓ અને બારૈયાઓ પાટીદારોને ત્યાં મોસમી મજૂરો તરીકે કામ કરતા.
મુસલમાનોની વસતિ લગભગ નવ ટકા જેટલી હતી. બ્રાહ્મણ અને રજપૂતો ચાર ચાર ટકા
જેટલા હતા અને વાણિયાઓની સંખ્યા ત્રણ ટકા જેટલી હતી.

પાટીદારો પોતાનાં કુળ અને ખેતર બાબતમાં અભિમાન ધરાવતા. પણ "છ ગામ"ના
પાટીદારોનો રુઆબ વળી ઓર હતો. ઝવેરભાઈનું કરમસદ, લાડબાનું નડિયાદ ઉપરાંત
વસો, સોજિત્રા, ધર્મજ અને ભાદરણનો સમાવેશ "છ ગામ"ના 'ગોળ'માં થતો હતો.
આ ગામો એકબીજાથી ઠીક ઠીક દૂર  હતાં એટલું જ નહીં પણ ભાદરણ, ધર્મજ, સોજિત્રા
અને વસો તો અંગ્રેજોના પ્રદેશમાં નહીં પણ વડોદરા રાજ્યના ભાદરણ અને પેટલાદ તાલુકામાં
આવેલાં હતાં. પણ આ છ ગામના ગોળના પાટીદારો આ ગોળની બહાર આવેલાં ગામોના
પાટીદારો જોડે લગ્નસંબંધો બાંધવામાં હીણપત અનુભવતા. સન ૧૮૭૫માં પચીસસોની
વસતિ ધરાવતા કરમસદના ઝવેરભાઈનું લગ્ન નડિયાદનાં લાડબા જોડે થયું ત્યારે નડિયાદમાં
ચોથા ભાગની વસતિ પાટીદારોની હતી.

મુંબઈ પ્રાંતના ગુજરાતી ભાષી જિલ્લા ખેડામાં નડિયાદ અને કરમસદ આવેલાં હતાં.
નડિયાદ તાલુકમથક હતું અને કરમસદ આણંદ તાલુકામથક કરતાં બીજા નંબરનું ગામ હતું.
નડિયાદ અને કરમસદના અનેક પાટીદાર છોકરાઓની માફક ઝવેરભાઈ-લાડબાના દીકરા
અને વલ્લભભાઈથી મોટા વિઠ્ઠલભાઈનું લગ્ન સોજિત્રાની છોકરી જોડે થયેલું હતું. અંગ્રેજી
હકૂમત અને દેશી રજવાડાની સરહદની આસપાસ વસેલા પાટીદારો તેમ જ અંગ્રેજી શાસન
તળેનાં કેટલાંક ગામો અને વિસ્તારો જોડે દેશી રજવાડાંમાં વસેલાં કેટલાંક ગામડાંઓ અને
વિસ્તારોના ભૌગોલિક અને સામાજિક સંબંધોનાં જે પરિણામ આવ્યાં તેની ચર્ચા આપણે
યોગ્ય સ્થળે કરવાની છે. અહીં તો આપણે માત્ર એટલું જ નોંધવાનું છે કે ચરોતરના કેટલાક
ભાગમાં દેશી હકૂમત હતી. ખેડા જિલ્લામાં ચરોતર સૌથી વધારે ફળદ્રુપ અને સૌથી વધારે
ગીચ વસતી ધરાવતો વિસ્તાર હતો.

બાળક વલ્લભભાઈને લઈને લાડબા સાસરે આવ્યાં. કરમસદમાં ઝવેરભાઈનું બે માળનું