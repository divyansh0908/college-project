૧૯૩૪-૩૯/અધિષ્ઠાતા ૨૪૯

કચેરીમાં કામચલાઉ ઇસ્પિતાલ ઊભી કરવામાં આવી. વલ્લભભાઈ બોરસદમાં બે મહિના
રહ્યા અને મુંબઈથી આવેલા દા.ભાસ્કર પટેલ પણ રહ્યા. જીવણજી દેસાઈ નામના સ્થાનિક
દાક્તર ઇસ્પિતાલમાં ચોવીસ કલાક હાજર રહેતા. મણિબહેન, દરબાર ગોપાળદાસનાં
પત્ની, તેમનાં ચાર છોકરાં અને એક દીકરાની વહુ સહિત ૬૫ સ્વયંસેવકો આવ્યા. ગાંધીજી
આવીને થોડા દિવસ રહી ગયા. પ્લેગ ફેલાયો હતો તેવી ઘણી જગાએ વલ્લભભાઈ જાતે
ગયા. સૂચનાઓ અને સલાહ આપતી પત્રિકાઓ દરરોજ બહાર પાડવામાં આવતી હતી.
સ્વયંસેવકો ૨૭ ગામોમાં ફેલાઈ ગયા. તેમણે ઘર સાફ કર્યાં અને ધોળાવી નાખ્યાં, માખીઓ
મારી અને ઉંદરો પકડી લીધા. પ્રચલિત વહેમો આ કાર્યમાં સૌથી મોટી આડખીલી રૂપ
હતા. મરકીમાતાને બકરાનું લોહી ચડાવીને તુષ્ટ કરવાની તરફેણમાં ગામલોકોએ ઘણો વખત
દલીલો કર્યે રાખી.

૫૩ દિવસમાં ૨૭ ગામોની સફાઈ કરી લેવામાં આવી. નવી ઇસ્પિતાલમાં દાખલ કરવામાં
આવેલા સોળ દરદીઓમાંથી બાર સાજા થયા, બે ગુજરી ગયા. બે વગર રજાએ
ઇસ્પિતાલમાંથી ચાલ્યા ગયા. બહારના ૨૩૪૫ દરદીઓની સારવાર એપ્રિલ માસ દરમિયાન
કરવામાં આવી અને મે મહિનામાં ૩૮૧૩ દરદીઓ દવા લઈ ગયા. દાક્તર ભાસ્કર પટેલે ઘેર
ઘેર જઈને પ્લેગના ૪૪ દરદીઓની સારવાર કરી, તેમાંથી ૩૧ સાજા થયા. ત્યાર પછી
બોરસદ તાલુકામાં કદી પ્લેગ આવ્યો નથી. છતાં સરકારી જાહેરનામાએ જણાવ્યું કે
"વલ્લભભાઈ અને તેમના સાથીઓએ જડસુ દખલગીરી કરી હોવા છતાં સરકારી પ્રયાસથી
આ રોગચાળો નાબૂદ થયો."૨૬

સન ૧૯૩૫ના ઑગસ્ટ માસમાં બ્રિટનની પાર્લમેન્ટે ગવર્ન્મેન્ટ ઑફ ઇન્ડિયા ઍક્ટ
(ભારત શાસન ધારો) પસાર કર્યો. તેની મુખ્ય જોગવાઈઓ આપણે અગાઉ જોઈ ગયા
છીએ. ફેબ્રુઆરીમાં દિલ્હીમાં ઘનશ્યામદાસ બિરલાજીએ પોતાના ઘેર ગોઠવેલી અંગત
ગોષ્ઠી દરમિયાન સરકારના ગૃહમંત્રી સર હેન્રી ક્રૈકે આ કાયદા અંગે વલ્લભભાઈનો અભિપ્રાય
પૂછ્યો હતો. વલ્લભભાઈ પોતાનું મન કળાવા દેવા તૈયાર ન હાત. તેથી તેમણે સન
૧૯૩૨માં સરકારે કબજે કરેલાં આશ્રમો, રાષ્ટ્રીય શાળાઓ, અને પ્રવૃત્તિ કેન્દ્રો પાછાં સોંપી
દેવામાં થઈ રહેલા વિલંબ અંગે જ વાતો કરી, ખાન અબ્દુલ ગફ્ફારખાનને મળેલી નવી
સજાનો ઉલ્લેખ કર્યો. "કેવળ પોતાના અંગત અભિપ્રાય" તરીકે ક્રૈકે કબૂલ કર્યું કે
ગફ્ફારખાનને અપાયેલી શિક્ષા "થોડી વધારે કડક છે." પણ આ કબૂલાત પછી પણ
સરહદના ગાંધીને કશી રાહત આપવામાં આવી નહીં.૨૭

થોડા મહિના પછી મુંબઈના ગવર્નર સર રોજર લ્યુમ્લીએ વલ્લભભાઈ જોડે ખાનગી
મુલાકાતની ઇચ્છા દર્શાવી. કૉંગ્રેસ પાર્લમેન્ટરી બોર્ડના અધ્યક્ષ અન્સારી બીમાર હોવાથી
આ હોદ્દો વલ્લભભાઈને અપાયો હતો. લ્યુમ્લીને મળવાનું કબૂલ કરનાર વલ્લભભાઈનો મત
જાણવા લ્યુમ્લીએ મહેનત કરી. લ્યુમ્લીએ કહ્યું કે "તમે મુંબઈના મુખ્ય પ્રધાન થશો તેમાં
મને જરા પણ શંકા નથી." વલ્લભભાઈએ કહ્યું "હું થવાનો નથી તે તમને લખી આપવા
તૈયાર છું." પછી પોતાના મગજમાં અને મનમાં જે સવાલ સૌથી વધારે રમતો હતો તે
ખેડૂતોની જપ્ત થયેલી જમીનનો પ્રશ્ન વલ્લભભાઈએ ઉખેળ્યો. "આ જમીન કેવી રીતે
પાછી આપી શકાય તે મને સમજાતું નથી" તેવું લ્યુમ્લીએ કહ્યું. "આ જમીનો તેમના મૂળ
માલિકોને પાછી સોંપાશે તે વાત પણ હું તમને લખી આપવા તૈયાર છું"૨૮ તેવો જવાબ
વલ્લભભાઈએ વાળ્યો. થોડા વખતમાં આ બંને મુદ્દાઓ અંગે લ્યુમ્લી ખોટા પડ્યા અને