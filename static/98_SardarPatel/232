૨૩૨ પટેલ

માની લીધેલી છેતરપિંડીથી ગાંધીજીને એટલું લાગી આવ્યું હતું કે રાત્રે સૂતી વખતે તેમણે
ભર્તૃહરિની પંક્તિ યાદ કરી કે "આ ઘા તો યોગથી પણ રુઝાય તેમ નથી."૧૪૯

જેલમાંથી હરિજન સેવાનું કામ કરવાની પરવાનગી નકારવામાં આવી, તેથી ગાંધીજીએ
ફરી ઉપવાસ કરવા પડ્યા. ઉપવાસ સોળમીએ શરૂ થયા. સરકારે આપવા ધારેલી શરતી
મુક્તિનો ગાંધીજીએ ૧૮મી તારીખે અસ્વીકાર કર્યો. બે દિવસ પછી તેમને સાસૂન
ઇસ્પિતાલમાં ખસેડવામાં આવ્યા. તેમની હાલત ગંભીર હતી. તેથી ઑગસ્ટની ૨૩મી
તારીખે તેમને બિનશરતે છોડી મૂકવામાં આવ્યા. તેમની સજામાં અગિયાર મહિના બાકી
રહ્યા હતા.

ગાંધીજીનો પટેલને પત્ર, ૨૪-૮-૩૩: અત્યારે મને મારો રસ્તો સ્પષ્ટ દેખાતો નથી.
યરવડામાં હતો ત્યારે સતત તમારા વિચાર કરતો. મને ત્યાં લઈ જશે તે દિવસે જ તમને
નાશિક લઈ જશે, તેવું મેં કદી ધાર્યું ન હતું.૧૫૦

ગાંધીજીના છૂટવાના ખબર નાશિક જેલમાં પહોંચ્યા, ત્યારે વલ્લભભાઈની ઓરડીમાં
સાથે રહેલા મંગળદાસ પકવાસાએ વલ્લભભાઈની વિચારણા નોંધી છે. ગાંધીજી પાસે બે
વિકલ્પ હતા. તેમણે કાયદાભંગ કરીને ફરી જેલમાં જવું કે ધરપકડ નિવારવી? ગાંધીજી
જેલમાં જાય અને સરકાર હરિજન સેવાની પરવાનગી ન આપે તો ગાંધીજી ફરી ઉપવાસ કરે
તે નક્કી હતું. પણ છૂટા રહીને ગાંધીજી કાયદાભંગ કરવાનું ટાળે તેમાં નામોશી હતી.
પકવાસાએ જોયું કે સવારે છ વાગે વલ્લભભાઈ જેલના કંપાઉન્ડમાં આંટા મારી રહ્યા હતા
અને અસ્પષ્ટ બડબડી રહ્યા હતા. પકવાસના કહેવા મુજબ છેવટે વલ્લભભાઈ એવા મત પર
આવ્યા કે ગાંધીજીએ છૂટા રહેવું જોઈએ.૧૫૧

ગાંધીજી પણ લગભગ આવા જ નિર્ણય પર આવ્યા. તેમણે પૂનામાં જાહેર કર્યું કે ઑગસ્ટ
૧૯૩૪ સુધી સરકારની ટીકા મોકૂફ રાખવા માટે પોતે બંધાયેલા હતા, કારણ કે તેમને મળેલી
મૂળ સજા આ તારીખે પૂરી થતી હતી. ત્યાં સુધી પોતે કેવળ હરિજન સેવા કરશે.
દરમિયાનમાં મર્યાદિત સત્યાગ્રહના કાર્યક્રમ અનુસાર બિહારમાં રાજેન્દ્રપ્રસાદ અને દક્ષિણમાં
રાજાજી સહિત સેંકડો કાર્યકરો સરકારી જેલોમાં બંદીવાન બન્યા હતા.

નાશિક જેલમાં સ્થિતિ ત્રાસરૂપ હતી. જેલના અન્ય ભાગથી વલ્લભભાઈના વૉર્ડને અલગ
પાડતી દીવાલ ત્રણ ફૂટ ઊંચી લેવામાં આવી હતી. તેમણે સુપરિન્ટેન્ડેન્ટને જણાવ્યું હતું કે
ગમે તે કરો તોપણ અમે હતાશ થવાના નથી. તમને જોઈએ તો અમને સાંકડી અંધારી
ખોલીમાં મૂકી શકો છો.૧૫૨ વલ્લભભાઈને જોઈતાં હતાં તે છાપાંઓ અપાતાં નહીં અને થોડા
વખત માટે એક ગુનેગાર કેદીને તેમની ખોલીમાં મૂકવામાં આવ્યો હતો. ત્યાર પછી તો
વલ્લભભાઈ એકલા જ રહ્યા. નાકને કારણે રાત્રે ઊંઘી શકતા નહીં. દુખાવો શરૂ થાય ત્યારે
કલાકો સુધી બેસી રહેવું પડતું. તેમણે લખેલા કાગળોમાંથી વાક્યો ચેકી નાખવામાં આવતાં.
દરબાર ગોપાળદાસ જેવા નાશિક જેલના બીજા કેદીઓને મળવા દેતા નહીં. મહાત્માજી અને
મહાદેવભાઈની ગેરહાજરીમાં તેમનો સંસ્કૃત અભ્યાસ કથળ્યો. ઑક્ટોબરમાં નાશિક
જેલમાંથી એક રાજકીય કેદીને સાથે રહેવાની ગોઠવણ કરીને વલ્લભભાઈની તકલીફ થોડી
ઓછી કરવામાં આવી. બારડોલીની લડતમાં સરદારના સાથી બનેલા ભરૂચના દા. ચંદુલાલ
દેસાઈ તેમની જોડે રહેવા લાગ્યા.