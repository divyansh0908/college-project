૧૯૪૮-૫૦/સિપાહી ૫૦૯

હવે ભગવાનની દયાથી અને સર્વશક્તિમાનના આશીર્વાદ સાથે આપણે આજે ધર્મનિરપેક્ષ
લોકશાહી રાજ્યનો સાચો પાયો નાખી રહ્યા છીએ, અને આ રાજ્યમાં દરેકને સરખી તક
અને સમાન સગવડ મળશે.૮૨

સન ૧૯૪૯ના નવેમ્બરની ૨૬મી તારીખે ભારતીય ગણતંત્રના બંધારણનું ઘડતરકાર્ય પૂરું
થયું. બંધારણસભાના અધ્યક્ષ રાજેન્દ્રપ્રસાદે બંધારણ પર સહી કર્યા પછી નેહરુ અને
વલ્લભભાઈ એકબીજાના હાથ પકડીને તેમના આસન પાસે ગયા અને તેમની જોડે હસતે
મુખે હાથ મિલાવ્યા. તેમના પછી આંબેડકરે આવીને હસ્તધૂનન કર્યું. ત્યાર પછી નેહરુ,
વલ્લભભાઈ અને આંબેડકર સાથે પોતપોતાની બેઠકે પાછા આવ્યા. રાષ્ટ્રે એક મહત્ત્વનું
સીમાચિહ્ન પાર કર્યું.

૧૯૫૦ના જાન્યુઆરીની ૨૬મી તારીખે ભારતીય સંસ્થાનને સ્થાને ભારતીય ગણતંત્રની
સ્થાપના થઈ, અને ગવર્નર-જનરલનું સ્થાન પ્રમુખે લીધું. ભારતના પ્રથમ નાગરિકના આ
સ્થાને રાજાજી નવા અભિયાન સાથે ચાલુ રહે તેવી નેહરુની ઇચ્છા હતી. સન ૧૯૪૯ના
જૂનમાં તેમણે વાતવાતમાં આ બાબતનો ઉલ્લેખ કર્યો, ત્યારે વલ્લભભાઈએ તેનો વિરોધ
કર્યો ન હતો. રાજાજી જૂના સાથી હતા અને ગવર્નર-જનરલ થયા પછી તેમણે વલ્લભભાઈને
હૈદરાબાદની બાબતમાં ટેકો આપ્યો હતો. બંધારણમાં મિલકત અધિકાર તથા સાલિયાણાં
બાંયધરી અંગેની કલમો દાખલ કરાવવામાં પણ તેમણે વલ્લભભાઈ જોડે સહકાર સાધ્યો
હતો. સન ૧૯૪૨માં વલ્લભભાઈ અને રાજાજી વચ્ચે થયેલો સંઘર્ષ હવે ભુલાઈ ગયો હતો.
પોતાના સાથીની શક્તિ અને ઉપયોગિતાની ગણતરી જ મહત્ત્વની હતી, અને આ બંને
બાબતમાં રાજાજી સંબંધે સરદારના મનમાં જરા પણ શંકા ન હતી. વળી આર્થિક બાબતોમાં
પણ તેમના વચ્ચે એકમતી હતી. એ વાત સાચી હતી કે રાજાજી અને નેહરુ વચ્ચે ગાઢ સંબંધો
બંધાયા હતા. જવાહરલાલ રાજાજી પ્રત્યે ઢળ્યા હતા અને હિંદુમુસલમાન સમસ્યા અંગે બંને
સહમત હતા. જવાહરલાલ રાજાજીની સલાહ લેતા થયા હતા. તેમની સહમતી અંગે
વલ્લભભાઈ હાંસી ઉડાવતા. "નેહરુ તો કૉંગ્રેસના એકમાત્ર રાષ્ટ્રનિષ્ઠ મુસલમાન છે" તેવું
વલ્લભભાઈ કહેતા.★ (આ ટોણો આઝાદ માટે પણ હતો.) ગવર્નર-જનરલના નિવાસસ્થાને
વલ્લભભાઈએ તેમના દીકરા નરસિંહનને "અડધોપડધો મુસલમાન" ગણાવ્યો હતો.૮૩
આવી મજાક સરદારની રમૂજવૃત્તિના ઉત્તમ નમૂના છે. પણ નેહરુ અને રાજાજી પ્રત્યેના
તેમના અભિગમની બાબતમાં આવી મજાક ગેરમાર્ગે દોરી જાય છે. આ મજાકોમાં તો
વલ્લભભાઈનું નિખાલસપણું દેખાય છે.

રાજાજીને ચાલુ રાખવા માટે ઘણુંખરું સંમત હોવા છતાં, વલ્લભભાઈનો મત બે કારણસર
બદલાયો. એક તો કૉંગ્રેસીઓ મોટા ભાગે રાજેન્દ્રપ્રસાદને સંઘપ્રમુખ બનાવવા ઇચ્છતા હતા.
પ્રમુખની વરણી કરવાની સત્તા ધરાવનાર બંધારણસભાના ઘણાખરા સભાસદો સન ૧૯૪૨ની
તાલીમ પામેલા હતા. નેહરુ અને વલ્લભભાઈ ભલે ભૂલી જાય, પણ આ લોકો ભૂલવા તૈયાર

★ રાજેન્દ્રપ્રસાદને સન ૧૯૫૦ના ફેબ્રુઆરીમાં. જુઓ વી. ચૌધરી રાષ્ટ્રપતિ ભવનકી ડાયરી,
દિલ્હી, ૧૯૬૦, પાન ૭૨. 