૩૮૨ પટેલ

વિદ્યા શંકરનું નામ સૂચવ્યું. મણિબહેન અને ઘનશ્યામદાસ બિરલાની સહાયથી
વલ્લભભાઈએ તેની દોઢ કલાક ઊલટતપાસ લીધી અને પછી તેમને સ્વીકારી લીધા.
સરદારના ઇશારા સમજવામાં અને વલ્લભભાઈની સૂચનાઓનું પાલન કરવામાં કુશળ શંકર
મુસદ્દા ઘડવામાં પણ ખૂબ હોશિયાર હતા.

શંકરની સેવાઓ મોંઘા મૂલની હોવા છતાં વધારે મહત્ત્વનો ભાગ વાપલ પાંગુની મેનને
ભજવ્યો. મેનને કારકુન તરીકે સરકારી નોકરીની શરૂઆત કરી હતી. કેવળ પોતાની
આવડતને જોરે મેનન સનંદી નોકરિયાત ન હોવા છતાં વાઇસરૉયના સુધારણા કમિશનરના
પદ સુધી પહોંચ્યા હતા. સરકારી માનસ અને ઇરાદાને મેનન બરાબર સમજી શકતા હતા.
સન ૧૯૪૬ના ઑગસ્ટમાં હોદ્દા સ્વીકાર સંબંધે મુંબઈમાં રહેલા સરદારના વલણની ચકાસણી
કરવાનું પગલું તેમણે ભરાવ્યું હતું તે આપણે જોઈ ગયા છીએ. આ દિવસથી વલ્લભભાઈ
અને મેનન વચ્ચેનો સંબંધ બંધાયો. આ સંબંધને કારણે વલ્લભભાઈ બે વરસમાં બ્રિટન
પાસેથી હિંદુસ્તાનને સત્તા અપાવી શક્યા, ભારતના ભાગલા પડીને હિંદુસ્તાન-પાકિસ્તાન
બન્યા અને દેશી રજવાડાંઓ ભારતમાં વિલીન થઈ ગયાં. વલ્લભભાઈના કોઈ પણ ખાતામાં
મેનન ન હોવા છતાં સન ૧૯૪૬ના ઑક્ટોબરથી મણિબહેનની ડાયરીમાં મેનનનો વારંવાર
ઉલ્લેખ થયા કરે છે. હીરુભાઈ પટેલ નામના બીજા સનંદી અધિકારી જોડે સરદારનો ગાઢ
સંબંધ તાબડતોબ બંધાયો. સન ૧૯૪૭ના મોટા, શોકગ્રસ્ત બનાવોમાંથી કેટલાકમાં તેમણે
પણ મહત્ત્વનો ભાગ ભજવવાનો હતો.

મે ૧૬ની યોજનામાં જે બંધારણસભાનો ઉલ્લેખ હતો, તેની રચના સન ૧૯૪૬ની
પાનખર ૠતુમાં થઈ હતી. પણ ડિસેમ્બર સુધી તેની બેઠક મળી નહીં. મે ૧૬ની યોજના
નકારી કાઢ્યા પછી જિન્નાહે આ બંધારણસભાના લીગી સભાસદોને તેનો બહિષ્કાર કરવાનો
હુકમ આપ્યો હતો. થોડા થોડા દિવસને અંતરે નેહરુ અને વલ્લભભાઈ લીગ પાસે આ
યોજનાનો સ્વીકાર કરાવી લેવા માટે વૅવેલને આગ્રહ કરી રહ્યા હતા. લીગ કૉંગ્રેસ પાસે
ફરજિયાત જૂથરચનાના સ્વીકારની માગીણી કરી રહી હતી છેવટે ઇંગ્લૅંડની સરકારે વૅવેલને
અને પાંચ હિંદી આગેવાનો - નેહરુ, વલ્લભભાઈ, જિન્નાહ, લિયાકત અને બલદેવસિંઘને
લંડનમાં વાટાઘાટો માટે બોલાવ્યા. વલ્લભભાઈએ જવાનો ઇન્કાર કર્યો અને નેહરુને પણ ન
જવાની સલાહ આપી. પણ એટલીએ કરેલી અંગત અપીલને કારણે નેહરુ આ ચર્ચામાં
જોડાયા. તેના પરિણામે લીગનો વિજય થયો.

ઇંગ્લૅંડની સરકારે જાહેર કર્યું કે આસામને અલગ રહેવું હોય તોપણ બંગાળ તેને ક
(મુસલમાન) જૂથમાં જોડાવાની ફરજ પાડી શકે. તે રીતે પંજાબના વર્ચસ્વવાળા જૂથમાં
જોડાવા માટે સિંધ અને વાયવ્ય સરહદના પ્રાંતને પણ ફરજ પાડી શકાય. અંગ્રેજોની બેધારી
ભાષા સમાપ્ત થઈ હતી. આવો એક દિવસ આવવાનો જ હતો, અને પરિણામ લીગની
તરફેણમાં આવ્યું. વલ્લભભાઈ અને ગાંધીજીને ક્રિપ્સ અને પેથિક લૉરેન્સે આપેલી
બાંયધરીનો હેતુ એટલો જ હતો કે કૉંગ્રેસ પ્રધાનમંડળમાં અને બંધારણસભામાં સામેલ થાય.
પણ જૂથરચના અંગે કૉંગ્રેસનું અર્થઘટન અંગ્રેજોએ સ્વીકારી લીધું હતું, તેવો તેનો અર્થ
ન હતો.

વલ્લભભાઈને આ વાતની પાકી ખબર હતી. તે કારણસર તો તેમણે લંડનની ચર્ચામાં
જોડાવાનો ઇન્કાર કર્યો. ગાંધીજી નોઆખલીમાં હતા. તેમને આ ફેંસલો જણાવ્યા પછી