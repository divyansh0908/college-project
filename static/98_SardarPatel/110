૧૧૦ પટેલ

ગુજરાતનાં તમામ શહેરો અને ગામડાંઓમાં પરદેશી કાપડ વેચનાર દુકાનોએ સ્વયંસેવકો
અને સ્વયંસેવિકાઓએ પિકેટિંગ શરૂ કર્યું. અમદાવાદ, સુરત, નડિયાદ અને ભરૂચના
વેપારીઓએ પ્રતિજ્ઞા લીધી કે હવે પછીથી પરદેશી કાપડનો જથ્થો તેઓ ખરીદ કરશે નહીં.
આમાંથી કેટલાક લોકોએ છ, આઠ, નવ કે બાર મહિના પૂરતી આ પ્રતિજ્ઞા લીધી હતી.
આટલા ટૂંકા ગાળાની પ્રતિજ્ઞા લેનાર સામે તિરસ્કાર દાખવનાર લોકોને ઠપકો આપીને
વલ્લભભાઈએ વેપારીઓની ચાહના મેળવી લીધી.

વેપારીઓ માટે આપણે લુચ્ચા, અપ્રમાણિક, ચોર જેવા શબ્દો વાપરીએ છીએ તે ખરી
રીતે તો તેમને બદલે આપણને લાગુ પડે છે. આપણે તો આપણાં સો-બસો રૂપિયાનાં
પરદેશી કપડાં બાળી મૂકવાનાં હતાં. અથવા સરકારી શાળાઓમાંથી આપણાં એકાદ બે
છોકરાંઓને ઉઠાડી લેવાનાં હતાં કે રાષ્ટ્રીય શાળાઓ માટે થોડી રકમનો ફાળો આપવાનો
હતો.

પણ આપણે આ બધું કર્યું છે ખરું ? વેપારીઓએ તો પોતાની આજીવિકાનું મુખ્ય
અથવા એકમાત્ર સાધન જતું કરવાનું છે.... આપણે બધા હિંદુસ્તાની કાપડ વાપરતા
થઈએ તો વેપારી શા માટે પરદેશી કાપડની આયાત કરે ?૬

વલ્લભભાઈએ હરિજનોને જીતી લેવા માટે ખાસ જહેમત ઉઠાવી. સન ૧૯૨૨ના
નવેમ્બરમાં વલ્લભભાઈની હાજરીમાં કાઠિયાવાડ રાજકીય પરિષદે અસ્પૃશ્યતાનાબૂદીનો
ઠરાવ કર્યો. પણ પરિષદની બેઠકમાં વલ્લભભાઈએ કરી બતાવ્યું તે આ ઠરાવ કરતાં પણ
વધારે મહત્ત્વનું હતું. આ સભામાં હરિજનો હાજર હતા અને તેમના માટે અલગ રખાયેલા
સ્થાને બેઠેલા હતા. વલ્લભભાઈએ જોયું કે એક સ્વયંસેવક આ હરિજનોને તેમના અલગ
વિભાગમાં લઈ જતો હતો અને બીજા કોઈને તેમણે અડકવું નહીં, તેવી સૂચના આપતો હતો.
વધારે ખરાબ વાત તો એ હતી કે હરિજનો વાંધો-વિરોધ નોંધાવ્યા વગર તેની આ સૂચનાનું
પાલન કરતા હતા. વલ્લભભાઈ ઊભા થયા. હરિજનોના વિભાગમાં જઈને તેમની વચ્ચે
બેઠા. દરબાર ગોપાળદાસ નામના પાટીદાર તેમની પાછળ આવીને હરિજનો સાથે બેઠા.
ગોપાળદાસ છ ગામના વસોના રહેવાસી હતા. અમદાવાદ જિલ્લાનાં બે ગામ અને
કાઠિયાવાડમાં ઢસાનું નાનકડું રજવાડું તેમને વારસામાં મળ્યાં હતાં. સન ૧૯૨૦-૨૧ની
લડતમાં ભાગ લેવાને કારણે પોતાની જાગીર ગુમાવનાર ગોપાળદાસ ખેડા જિલ્લા કૉંગ્રેસ
સમિતિના પ્રમુખ હતા. લીંબડીના દીવાનના દીકરી અને ગોપાળદાસનાં પત્ની ભક્તિલક્ષ્મી
અથવા ભક્તિબા પણ પોતાના પતિ જોડે અસ્પૃશ્યોના વિભાગમાં આવી બેઠાં. વલ્લભભાઈને
ભાષણ કરવાનું આવ્યું ત્યારે તેમણે અસ્પૃશ્યોના વિભાગમાં ઊભા રહીને ભાષણ કર્યું અને એ
રીતે આ વિભાગ પરિષદનું કેન્દ્રસ્થાન બન્યો.

વલ્લભભાઈએ પેલા સ્વયંસેવક માટે અથવા અસ્પૃશ્યતાની હલકી પ્રથા અંગે અક્ષર પણ
ઉચ્ચાર્યો નહીં. પોતે ત્યાં જઈને બેઠા તેનો પ્રભાવ ઓછો થાય તેવું તેમણે કર્યું નહીં. આ
પરિષદ પછી વલ્લભભાઈ કેવળ પાટીદારોના આગેવાન મટીને આખા ગુજરાતના આગેવાન
બન્યા. વલ્લભભાઈ સન ૧૯૨૧થી ગુજરાત પ્રદેશ સમિતિના અધ્યક્ષ હતા. સંખ્યાબંધ
પાટીદારોનો છૂપો વિરોધ છતાં રાષ્ટ્રીય શાળાઓ અને કૉલેજોમાં અસ્પૃશ્યો માટે પ્રવેશબંધી
ન હોય તેવો મહાત્માજીનો આગ્રહ વલ્લભભાઈએ સર્વાંશે માન્ય રાખ્યો. સન ૧૯૨૨ના