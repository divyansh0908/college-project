૫૦૪ પટેલ

થોડાં નરમ પડયાં. કલકત્તા આકાશવાણી પરથી વલ્લભભાઈએ પ્રવચન કર્યું તેમાં સરદારે
લિયાકત અલીની "દેખાઈ આવતી સચ્ચાઈ અને પ્રામાણિકતાનો" તથા "ભારત અને
પાકિસ્તાનની આજની પેઢીના આગેવાનો વચ્ચેના જૂના સંબંધોનો ઉલ્લેખ કર્યો. હવે
પછીની પેઢીઓ વચ્ચે "આવા સંબંધો રહેશે નહીં" તેવું કહ્યું અને "આપણી બાજુએ
બનેલા અનેક વખોડવા લાયક પ્રસંગોને કારણે આપણી બાજુ પણ નબળી પડી હોવાનો"
એકરાર કર્યો. નિરાશ્રિતો માટે કેન્દ્ર સરકાર પણ મદદ કરશે તેવું જણાવ્યું અને વતન પાછા
ફરવાનો ખ્યાલ છોડી ન દેવાની શિખામણ આપી. "રાહ જોવી અને પાકિસ્તાન પાસે દોષ
કબૂલ કરાવવો" તે માટે તેમણે બંગાળ સરકારને આગ્રહ કર્યો.૬૩ "અત્યારે વલ્લભભાઈ
આધારશિલા બની ગયા છે" તેવું નેહરુએ કહ્યું.૬૪

ઑગસ્ટ સુધીમાં લાખેક જેટલા હિંદુઓ ફરી પાછા પૂર્વ પાકિસ્તાન ગયા અને ત્યાંથી
મુસલમાનો પશ્ચિમ બંગાળ પાછા આવ્યા. જિન્નાહે સ્થાપેલું અને દિલ્હીથી કરાંચી લઈ
જવાયેલું અખબાર ડોન ભારત પ્રત્યે મૈત્રીપૂર્ણ વલણ દર્શાવવા લાગ્યું. ભારત-પાકિસ્તાન
વચ્ચે વ્યાપારી કરાર થયા. અફસોસની વાત એટલી કે આ નવી મનોવૃત્તિ લાંબો વખત ટકી
નહીં, પણ વલ્લભભાઈએ પોતાનું ખમીર દર્શાવ્યું હતું. અન્ય પ્રસંગોએ તદ્દન બિનધાસ્ત
ટીકાઓ કરવા છતાં કસોટીને કાળે પોતાના સાથીનું રક્ષણ કરવામાં અને મહાત્માજીને આપેલું
વચન પાળવામાં વલ્લભભાઈનું વીરત્વ દેખાઈ આવ્યું. રાજકીય સંઘર્ષમાં જીતવા માટે
ઉઠાવેલો હાથ રાષ્ટ્રહિત પર જોખમ આવે ત્યારે અથવા વચન પાળવાનો અવસર હોય ત્યારે
તેમણે કદી વાપર્યો નહીં.

વલ્લભભાઈના ટેકાથી - નેહરુ અને મહાત્માજીની પૂરેપૂરી અનુમતિ સાથે - કૉંગ્રેસે
બંધારણસભામાં અનેક બિનકૉંગ્રેસી અને કૉંગ્રેસ વિરોધી કાયદાપંડિતોને પ્રવેશ આપ્યો હતો.
પક્ષમાં પણ અનેક ધુરંધર કાયદાશાસ્ત્રીઓ - ક. મા. મુનશી તથા અનેક અન્ય - હોવા
છતાં કૉંગ્રેસે આંબેડકર, જયકર, અલ્લાડી કૃષ્ણસ્વામી અય્યર, ગોપાલસ્વામી આયંગર,
હૃદયનાથ કુંઝરુ, શ્યામપ્રસાદ મુખરજી, ખુશાલદાસ શાહ અને ફ્રૅન્ક એન્થની જેવાને
બંધારણસભામાં લાવીને આ બહારના મહાનુભાવોને પણ બંધારણ ઘડતરમાં સહભાગી
બનાવવાનું શાણપણ દાખવ્યું હતું. બંધારણસભાના અધ્યક્ષ રાજેન્દ્રપ્રસાદના સલાહકાર
બેનેગલ નરસિંગ રાવ હતા. રાજેન્દ્રપ્રસાદ, બંધારણનો પહેલો મુસદ્દો તૈયાર કરનાર રાવ અને
મુસદ્દા સમિતિના પ્રમુખ આંબેડકરે બંધારણ તૈયાર કરવામાં મહત્ત્વનો ભાગ ભજવ્યો છે.
ગૃહના આગેવાનો તરીકે અને વિવિધ સમિતિઓના અધ્યક્ષ તરીકે નેહરુ અને વલ્લભભાઈએ
પણ આ પ્રક્રિયામાં અત્યંત મહત્ત્વનો ભાગ ભજવ્યો છે.

લઘુમતીઓના મૂળભૂત અધિકારો અને રાજ્યોનાં બંધારણ અંગે વિચારણા કરનાર
સમિતિઓ અથવા પેટાસમિતિઓના અધ્યક્ષ તરીકે વલ્લભભાઈ હતા. કેન્દ્ર સરકારની
મજબૂતી માટેના તેમના આગ્રહને પરિણામે બંધારણમાં કલમ ૩૫૪ અને ૩૫૬નો સમાવેશ
કરવામાં આવ્યો. કોઈ પણ રાજ્યનો વહીવટ સંભાળી લેવાની સત્તા અને રાજ્યો બંધારણીય
માર્ગે ચાલે તે જોવાની જવાબદારી, આ કલમો દ્વારા, સંઘ સરકારને સોંપવામાં આવી.
રાજ્યોનાં બંધારણ અંગેની પેટાસમિતિઓએ હાઈકોર્ટોને સર્વોચ્ચ અદાલત જોડે સાંકળી
લેવાની અને રાજ્ય સરકારોની દખલગીરીથી મુક્ત રાખવાની દરખાસ્ત રજૂ કરી. આ