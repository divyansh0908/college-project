૪૩૮ પટેલ

પાકિસ્તાને લગભગ એક મહિના સુધી જવાબ આપવાનું ટાળ્યું અને પછી સપ્ટેમ્બરની ૧૩
તારીખે તારથી ખબર આપ્યા કે જોડાણ સ્વીકારી લેવામાં આવ્યું છે.

આ જોડાણ અને તેનો સ્વીકાર ભારત સરકારની આબરૂને કાઠિયાવાડમાં પડેલા ફટકા
સમાન હતાં. આ વિસ્તારની વસતીના અગિયાર ટકા જેટલા મુસલમાનો નવી દિલ્હી નહીં
પણ જૂનાગઢ અને કરાંચી તરફ જોતા થયા. જૂનાગઢની આસપાસના હિંદુ રાજાઓને તેની
સામે ફટકો મારવાની ઇચ્છા થઈ. આખા કાઠિયાવાડમાં મુસ્લિમ વિરોધી વાતાવરણ જામ્યું.
આ જોડાણને કારણે અત્યંત મહત્ત્વનો સવાલ ઉપસ્થિત થયો. નવાબ અને દીવાન જૂનાગઢને
પાકિસ્તાનમાં જોડી શકે તો નિઝામ હૈદરાબાદને પણ જોડી ન શકે ? વળી જૂનાગઢ જેવા
પ્યાદાનો ઉપયોગ કરીને જિન્નાહ શેતરંજનો વઝીર ઉઠાવી લેવા માગતા હતા.

આ વઝીર તે કાશ્મીર હતું. જિન્નાહને ખાતરી થઈ હતી કે જૂનાગઢનો રાજવી નહીં પણ
તેના પ્રજાજનોએ પસંદગી કરવી જોઈએ, તેવી માગણી હિન્દુસ્તાન કરશે જ. આવી માગણી
થાય અને કાશ્મીરના મહારાજા ભારતમાં જોડાય તો પોતે પણ આવો આગ્રહ સેવી શકે.
કાશ્મીરમાં લોકમત લેવાય તો ભારત-પાકિસ્તાનનો વિકલ્પ ઇસ્લામતરફી અને વિરોધી
એવા મુદ્દા પર ચૂંટણી લડી શકાય. આનો અર્થ બિલકુલ સ્પષ્ટ હતો. છતાં સપ્ટેમ્બર ૩૦
તારીખે માઉન્ટબૅટનની હાજરીમાં નેહરુએ લિયાકતને જણાવ્યું કે જૂનાગઢના નવાબે કરેલા
જોડાણ સામે ભારતનો વિરોધ હોવા છતાં, જૂનાગઢમાં ચૂંટણીઓ થાય અગર લોકમત લેવાય
તો તેનું પરિણામ ભારત સ્વીકારી લેશે. વલ્લભભાઈએ આવી બાંયધરી સ્વીકારી ન હોત.
નેહરુએ લિયાકતને કહ્યું હતું તેના પર ભાર મૂકીને માઉન્ટબૅટને ખાતરીભેર કહ્યું કે જરૂર ઊભી
થાય તો અન્ય રાજ્યોમાં પણ આ નિયમ લાગુ પાડવા નેહરુ તૈયાર છે. આ વખતે
માઉન્ટબૅટનના શબ્દોમાં કહીએ તો

પંડિત નેહરુએ દિલગીરીપૂર્વક પોતાનું માથું હલાવ્યું અને લિયાકતઅલી ખાનની આંખો
ચમકી ઊઠી. આ બંને કાશ્મીરનો વિચાર કરતા હતા તેમાં શંકા નથી.૫૨

વલ્લભભાઈએ સ્પષ્ટતા કરી કે કાશ્મીરમાં લોકમત લેવાય તો હૈદરાબાદમાં પણ લોકમત
લાગુ પાડવો પડશે. જિન્નાહ આ માટે તૈયાર ન હોવાથી, તેમણે જૂનાગઢમાં પણ લોકમતનો
અસ્વીકાર કર્યો.૫૩ પરદેશ મંત્રી તરીકે પાકિસ્તાન જોડે જૂનાગઢ અંગે વાત કરવાનું કામ
જવાહરલાલનું હતું. પણ જૂનાગઢ સાથે સીધું કામ પાડવાની બાબત વલ્લભભાઈના હાથમાં
હતી. મહત્ત્વના દરેક પગલા વખતે વલ્લભભાઈએ નેહરુને વાકેફ રાખ્યા અને પ્રધાનમંડળની
અનુમતિ મેળવી લીધી. પણ સંચાલન તો વલ્લભભાઈએ જ કર્યું. સપ્ટેમ્બરની ૧૯મી
તારીખે સરદારે મેનનને જૂનાગઢ મોકલ્યા. નવાબ તો મળ્યા જ નહીં, અને ભુટ્ટોએ ગોળ
ગોળ જવાબો આપ્યા. સપ્ટેમ્બરની ૨૪મી તારીખે વલ્લભભાઈના આગ્રહથી કાઠિયાવાડનાં
કેટલાંક રાજ્યોના સૈનિકો અને ભારતીય સેનાની ટુકડી જૂનાગઢની સરહદે ગોઠવાઈ ગયાં.
સપ્ટેમ્બરની ૨૫મી તારીખે જૂનાગઢના અને કાઠિયાવાડના અન્ય વિસ્તારોના રહેવાસીઓની
સભા મુંબઈમાં મળી અને તેમાં સરદારની જાણકારી સાથે આરઝી હકૂમતની સ્થાપના થઈ.
મહાત્માજીના સગા શામળદાસ ગાંધી તેના અગ્રણી બન્યા અને તેનું વડું મથક રાજકોટમાં
સ્થાપવામાં આવ્યું.