૧૯૪૫-૪૭/વિજય ૪૧૫

વલ્લભભાઈ અને નેહરુએ માઉન્ટબૅટનને ચાલુ રહેવા કહ્યું હતું, તેનો રાજાઓ પર ઘણો
પ્રભાવ પડ્યો. ભારત સરકાર જોડાણદસ્તાવેજનું પાલન કરશે કે નહીં તેવું ભોપાલના નવાબે
પૂછ્યું, ત્યારે માઉન્ટબૅટને ઉત્તર વાળ્યો કે "પોતે એપ્રિલ મહિના સુધી ગવર્નર-જનરલ
તરીકે ચાલુ રહેવાના હોવાથી આ શરતોનું ઉલ્લંઘન કરવામાં આવે તો ભારત સરકારને ઉઘાડી
પાડવાની ઘણી સગવડ પોતાને મળી રહેશે."૩૭૧ માઉન્ટબૅટનને ચાલુ રહેવા માટેની વિનંતી
કરીને વલ્લભભાઈ અને નેહરુએ જોડાણની બાબતમાં માઉન્ટબૅટનની આવડતનો પૂરો લાભ
મેળવી લીધો.

જોડાણની જાહેરાત કરવામાં ગ્વાલિયર સૌથી પહેલું રાજ્ય હતું અને વડોદરાએ સૌથી
પહેલી સહી કરી હોવા છતાં મેનન જણાવે છે કે "રાજાઓને ભારતમાં જોડાઈ જવાનું
દેશભક્તિપૂર્ણ પગલું ભરવા માટે ઉત્તેજન આપવાનો સૌથી મોટો યશ બિકાનેરના શાર્દૂલસિંહ
અને પતિયાળાના યાદવેન્દ્ર સિંહને ફાળે જાય છે."૩૭૨ સન ૧૯૪૭ની આ પ્રસંગધારામાં
ભારતીય ઇતિહાસના ત્રણ મોટા પ્રવાહો - મરાઠા, રજપૂત અને શીખ - એકઠા મળ્યા અને
સેંકડો સદીઓ પછી ભારત બંધારણીય રીતે એકજૂથ રાષ્ટ્ર બન્યું. જોડાઈ જવામાં જોખમ
હતું તો ન જોડાવામાં વધારે મોટું જોખમ હતું અને વલ્લભભાઈના અનુગામીઓ વધારે ઉદાર
શરતો આપે તેવો સંભવ ન હતો. કૉંગ્રેસમાં સમાજવાદી જૂથનો પ્રભાવ વધે તો આવી શરતો
અતિશય આફતકારક થઈ પડે. સરદાર કિંમત વધારે તે પહેલાં ૧૫મી ઑગસ્ટ અગાઉ
જોડાઈ જવામાં શાણપણ હતું. જુલાઈની આખર પહેલાં જોડાઈ ગયેલાં રાજ્યોમાં
ત્રાવણકોરનો સમાવેશ થતો હતો અને ઑગસ્ટના પહેલા અઠવાડિયામાં તો રાજાઓની સહી
ધોધમાર રીતે થવા લાગી.

હોડસને વાપરેલી વિશદ ભાષા વાપરીએ તો ૧૫મી ઑગસ્ટ અગાઉ પાકિસ્તાનમાં જોડાવું
પડે તેવાં થોડાં રાજ્યોના અપવાદ સિવાય ત્રણ રાજ્યો છોડીને બાકીનાં નાનાંમોટાં તમામ
રાજ્યોએ જોડાણખત પર સહી કરી આપી હતી. વલ્લભભાઈને ઘણાં સફરજન ભરેલી
ટોપલી મળી. જોકે ત્રણમાંથી બે સફરજન ઘણાં મોટાં હતાં.૩૭૩

મેનનના મત મુજબ "જોડાણ નીતિમાં મળેલી ફતેહમાં સૌથી મોટું કારણ" એ હતું કે
વલ્લભભાઈએ રાજાઓની સાથે "બહું જ સુંદર રીતે" કામ પાડ્યું. ૭૨ વરસની ઉંમર અને
નાદુરસ્ત તબિયત હોવા છતાં વલ્લભભાઈ રાજાઓને "અડીખમ તાકાત" જેવા જણાતા
હતા. "સન્માનપૂર્વક" "વાજબી સોદો" કરનાર આ લોખંડી માણસ "તેમની જોડે
હંમેશાં અતિશય સૌજન્યપૂર્વક વર્તતા" હતા.૩૭૪

હાથમાં ન આવ્યાં તેમાં કાશ્મીર અને હૈદરાબાદ મોટાં સફરજન હતાં. સહી કરવાનો
ઇન્કાર કરનાર જૂનાગઢ રાજ્ય તરીકે નાનું હતું, પણ તેની પસંદગીનું મહત્ત્વ ઘણું મોટું હતું.
આ ત્રણે રાજ્યોની કથા આપણે જાણવી પડશે. પણ પહેલાં આપણે ટૂંકજીવી તકલીફ
આપનાર અન્ય ત્રણ રાજ્યોને જોઈ લઈએ.

ભોપાલઃ નવાબ હમીદુલ્લાહે આખરી તારીખ લંબાવવાની માગણી કરી. વલ્લભભાઈ
આવી સગવડ આપવા રાજી ન હતા. પણ નવાબ જોડે માઉન્ટબૅટનની મૈત્રીને કારણે સરદારે
ખાસ ગોઠવણ મંજૂર કરી.