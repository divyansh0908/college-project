૩૯૮ પટેલ

નેહરુ વડા પ્રધાન હતા નહીં, અને આ વખતે અવિધિસર ધોરણે પણ આવું નામ વપરાતું ન
હતું. પુરવણીમાં લખાયું છે કે માઉન્ટબૅટને રાજીનામાની ધમકી આપવાથી "વલ્લભભાઈ
તદ્દન ભાંગી પડ્યા અને તાબે થઈ ગયા." પણ આ મુલાકાતને અંતે માઉન્ટબૅટને જે વાક્ય
નોંધ્યું છે તે આપણે જોઈ ગયા છીએ (તમે જાતે રાજ ચલાવતા નથી...). આ વાક્ય
"પૂરેપૂરો ભાંગી પડેલો" માણસ બીજી જ ક્ષણે બોલી શકે તેવું લાગતું નથી.

આ સમયે જ વલ્લભભાઈની "શરણાગતિ"ની નોંધ લેવામાં આવી નથી, તેની
સમજૂતી માઉન્ટબૅટને એવી રીતે આપી છે કે "પટેલ જોડેનો આ ખરાબ પ્રસંગ પોતે
જાણીબૂજીને દબાવી રાખ્યો, કે જેથી અંગ્રેજ કર્મચારીવર્ગનો અભિપ્રાય તેમની સામે ઊકળી
ઊઠે નહીં." દેખીતી રીતે જ મુલાકાત પૂરી થયા પછી તરત જ માઉન્ટબૅટને પોતાની નોંધ
લખાવી છે, અને પોતાના સહાયકોને બતાવી છે. પોતાની નીતિ અંગે માઉન્ટબૅટન સતત
તેમની સલાહ લેતા હતા, પણ "પોતે જાણીબૂજીને દબાવી દીધેલા શબ્દો" કરતાં તેમની
આ નોંધ વધારે કડક ભાષામાં લખાયેલી છે. ટૂંકમાં આ પુરવણી શંકાસ્પદ છે. પોતાને
દિગ્વિજયી ચીતરવાના આ બડાઈખોર નૌકાસેનાપતિના પ્રયાસોમાં સત્યાંશ ઓછો હોય છે,
તેવા બીજા પુરાવાઓ પણ મોજૂદ છે.

નિરાકરણ ઉદારતા કે લવાદીથી આવી શકશે નહીં, પણ વિભાજનથી જ આવશે તે વાત
મગજમાં સ્પષ્ટ હોવા છતાં વલ્લભભાઈએ હજુ સુધી આ બાબત અંગે લેખિત અથવા
મૌખિક રીતે સ્પષ્ટતાપૂર્વક કશું કહ્યું નથી. અખંડ ભારતનું જે ચિત્ર પોતે પણ અત્યાર સુધી
નિષ્ઠાથી સેવતા હતા તે અગણિત જનમાનસમાં કોતરાઈ ગયું હતું. આ બાબતમાં ઉતાવળે
બોલી નાખવામાં આવે તો આગ ભડકી ઊઠે અને ગાંધીજી મતભેદથી આગળ વધીને
વિરોધની ભૂમિકા સુધી પહોંચે. તે કારણસર પંજાબ અંગેનો વલ્લભભાઈનો ઠરાવ દેશના
ભાગલાની પૂર્વતૈયારી રૂપ હોવા છતાં, તેમાં ભાગલાનો ઉલ્લેખ નથી.૨૮૬

એપ્રિલની ૨૫મી તારીખે પોતે અમુક શરતો સહિત ભાગલાની તરફેણમાં છે, તેવી નોંધ
વલ્લભભાઈએ થવા દીધી છે. વાઇસરૉયના કેટલાક સહાયકોની હાજરીમાં તેમણે
માઉન્ટબૅટનને જણાવ્યું કે મુસ્લિમ લીગ કૅબિનેટ મિશનની યોજના (કૉંગ્રેસી અર્થઘટન
અનુસાર) સ્વીકારે નહીં, તો કૉંગ્રેસ વિભાજન માગે છે.૨૮૭ માઉન્ટબૅટને કહ્યું કે જિન્નાહ પણ
કૉંગ્રેસ-લીગની સંયુક્ત સરકારથી વલ્લભભાઈ જેટલા જ થાક્યા છે, અને તેમણે વિનંતી કરી
છે કે "કૅબિનેટ મિશન યોજનાના સ્વીકાર માટે પોતાને કહેવું નહીં." વલ્લભભાઈનો
પ્રત્યુત્તર હતો કે "વારુ ત્યારે, નહીં કહેતા."૨૮૮ પણ બીજે દિવસે વલ્લભભાઈએ
માઉન્ટબૅટન પર લાંબો કાગળ લખ્યો, અને તેમાં ફરી દાવો કરવામાં આવ્યો કે કૉંગ્રેસે
મિશન યોજના સ્વીકારી લીધી છે. આ પત્રમાં વલ્લભભાઈએ આ યોજનાનું કૉંગ્રેસી
અર્થઘટન સાચું ઠરાવવાની મહેનત કરી છે. વલ્લભભાઈએ છેવટની ઘડી સુધી ભાગલા પડતા
અટકાવવાનો પ્રયાસ કર્યો છે, તેવા દસ્તાવેજી પુરાવા માટે આ પત્ર લખાયો છે.૨૮૯
વલ્લભભાઈ કરતાં ઓછા સાવચેત અને વિભાજન માટે તેમના જેટલા જ તત્પર નેહરુએ ૨૦
એપ્રિલના જાહેર પ્રવચનમાં ભાગલાની વાત સ્વીકારી લીધી હતી. તેમણે કહ્યું:

મુસ્લિમ લીગને પાકિસ્તાન જોઈતું હોય તો ભલે લઈ જાય. પણ શરત એક જ છે કે જે
વિસ્તાર તેમાં જોડાવા ઇચ્છતો નથી, તે વિસ્તાર લઈ જવાની છૂટ તેમને મળશે નહીં.૨૯૦