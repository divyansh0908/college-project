૪૫૮ પટેલ

"રાજાઓ જેના પર સહી કરે છે, તેમાં ભારત સરકારની બાંયધરીનો સમાવેશ થાય છે અને
તેને નવા બંધારણમાં સમાવી લેવાનો ઇરાદો છે."૧૩૨ આ ઇરાદો પાર પાડવામાં આવ્યો અને
આ બાંયધરી બંધારણમાં સમાવી લેવામાં આવી. પણ ત્યાર પછીના દાયકામાં ચતુરાઈપૂર્વક
બંધારણ બદલી નાખવામાં આવ્યું અને સાલિયાણાં ગળી જવામાં આવ્યાં.

ઓરિસ્સા અને છત્તીસગઢનાં રાજ્યો અંગેની પોતાની કલ્પના તાબડતોબ સાકાર થઈ
જવાથી વલ્લભભાઈ કાઠિયાવાડનાં ૨૨૨ રજવાડાંના બનેલા એક જૂથવિસ્તારનો ખ્યાલ
બાંધવા લાગ્યા. આમાંથી ઘણાં રાજ્યોના વિસ્તારો છૂટાછવાયા હોવાથી કાઠિયાવાડના
નકશામાં ૮૬૦ રાજકીય ટુકડાઓ હતા. કાઠિયાવાડનાં રાજ્યોનું એકમ થાય તો પૂર્વ પ્રદેશનાં
રાજ્યોના સંઘની માફક ઉપેક્ષિત અને ટૂંકજીવી નહીં થાય, તે સ્પષ્ટ જણાતું હતું. આ સંઘમાં
એક જ ગુજરાતી ભાષા હતી અને વિસ્તાર પણ એકજૂથ હતો. કાઠિયાવાડમાં રજવાડાંઓ
સિવાયનો વિસ્તાર હતો નહીં. વળી કાઠિયાવાડનાં રાજ્યોની આવક છત્તીસગઢ કે ઓરિસ્સા
કરતાં ઘણી છે.

વળી કાઠિયાવાડનાં કેટલાંક રાજ્યોનો વહીવટ સારો હતો અને લોકશાહી તરફ પ્રગતિ થઈ
હતી. આ વિસ્તારના ચૌદ "સલામી" રાજ્યોમાંથી એક અને સૌથી વધારે આવક ધરાવતા
ભાવનગરના મહારાજા લોકશાહી સરકાર સ્થાપવાની અણી પર હતા. દોરવણી માટે
મહારાજા ગાંધીજી પાસે ગયા, ત્યારે મહાત્માજીએ તેમને વલ્લભભાઈ પાસે મોકલ્યા.
રાજ્યના પ્રજામંડળના આગેવાન બળવંતરાય મહેતા ભાવનગરના પહેલા મુખ્ય પ્રધાન થવા
જોઈએ, તે બાબતમાં મહારાજા અને વલ્લભભાઈ સહમત થયા. આગળ વધીને મહારાજાએ
જાહેર કર્યું કે કાઠિયાવાડનું સંયુક્ત રાજ્ય સ્થપાય તો પોતાનું રાજ્ય તેમાં સંમિલિત કરી દેવા
પોતે તૈયાર છે, અને મહાત્માજી ઠરાવે તેટલું સાલિયાણું પોતે સ્વીકારી લેશે. એકમ શક્ય ન
હોય તો ૨૨૨ કે ૧૪ જુદાં જુદાં તંત્રો રાખવામાં નાણાંનો બગાડ થવાનો અને ભવિષ્યમાં
ઝઘડા થવાનો સંભવ હતો. સન ૧૯૪૭ના ડિસેમ્બરની આખરમાં વલ્લભભાઈએ
કાઠિયાવાડનાં રાજ્યો માટે બે લક્ષાંકો-એકમ અને લોકશાહી-નક્કી કરી લીધા. વધારે નજીક
પહોંચવા માટે તેમણે જાન્યુઆરીની ૧૫મી તારીખે નવી સરકારનું મંગળાચરણ કરવાનું
ભાવનગર મહારાજાએ આપેલું આમંત્રણ સ્વીકારી લીધું, અને ત્યાર પછી તરત જ
કાઠિયાવાડના રાજવીઓ સાથે એકમ અંગે ચર્ચા માટે મેનનને આદેશ આપ્યો.

ઓરિસ્સા અને છત્તીસગઢનાં રાજ્યો કરતાં કાઠિયાવાડનાં રજવાડાંઓ સાથે કામ
પાડવામાં વલ્લભભાઈએ બે નવી તરકીબ અજમાવી. પહેલું તો એકમ સ્થાપવાની પોતાની
યોજના અંગે તેમણે મહાત્માજીના આશીર્વાદ અગાઉથી મેળવી લીધા. બીજું વલ્લભભાઈ
અળગા રહ્યા અને ચર્ચામાં જોડાયા નહીં. ભાવનગરમાં વિધિ પતાવીને સરદાર થોડા કલાક
માટે રાજકોટ ગયા, અને ત્યાં તેમણે "મજબૂત અને ઉત્તેજક પ્રવચન" કર્યું. આ શહેરમાં
કાઠિયાવાડના રાજવીઓ સાથે મેનન જેની ચર્ચા કરવાના હતા તે એકમનો તેમણે સીધો
ઉલ્લેખ કર્યો નહીં પણ "પાણીનાં નાનાં ખાબોચિયાં" "બંધિયાર અને નકામાં" બની
જાય છે, પણ આ ખાબોચિયાં સાથે મળીને "મોટું સરોવર બને તો બધાને લાભ" થાય છે
તેવું તેમણે કહ્યું.૧૩૩ તેમને સાંભળી રહેલી મેદની તેમની વાત બરાબર સમજી શકી. સરદારનું
અભિવાદન કરવા અને મેનન જોડે ચર્ચા કરવા રાજકોટ આવેલા રાજાઓ પણ આ વાત
સમજ્યા. વલ્લભભાઈ મેનનને શુભેચ્છાઓ આપીને મુંબઈ જવા રવાના થયા.