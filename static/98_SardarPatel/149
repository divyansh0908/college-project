૧૯૨૨-૨૯/સરદાર ૧૪૯

સ્વાભાવિક હતું, પણ મવાળ અને મધ્યમમાર્ગી આગેવાનો પણ નારાજ થયા. આ
કમિશનનો બહિષ્કાર કરવા અંગે સર્વસંમતિ સ્થપાઈ અને સન ૧૯૨૭માં મદ્રાસમાં મળેલા
કૉંગ્રેસ અધિવેશનમાં તેની સામે દેખાવો યોજવાની ભલામણ કરવામાં આવી.

ભારતવાસીઓ પોતાનું બંધારણ જાતે ઘડી શકે તેમ છે તેવું જણાવીને મદ્રાસ અધિવેશને
મોતીલાલ નેહરુના પ્રમુખપદે સમિતિની નિમણૂક કરી અને બંધારણ ઘડી કાઢવાનું કામ તેને
સોંપ્યું. સન ૧૯૨૮ના ફેબ્રુઆરીમાં ભારત આવેલા સાઇમન અને તેમના સાથીદારોએ
મોતીલાલ અને તેમની સમિતિની સાથોસાથ કામ શરૂ કર્યું. "સાઇમન પાછો જા" નાં સૂત્રો
ઠેરઠેર ગાજ્યાં. અનેક જગાએ મોટાં ટોળાંઓ એકઠાં થયાં અને તેમને બળજબરીથી વિખેરી
નાખવામાં આવ્યાં. આમાં ઘણા લોકો ઘવાયા. લજપતરાય અને જવાહરલાલનો પણ તેમાં
સમાવેશ થાય છે. પોતાને વાગેલા ઘામાંથી લજપતરાય સાજા થયા નહીં અને સન ૧૯૨૮ના
પાનખરમાં તેમનું અવસાન થયું. પણ આ બધું બનતાં અગાઉ વલ્લભભાઈએ સીમાચિહ્ન
સર કર્યું હતું. વલ્લભભાઈ બારડોલીની લડત જીત્યા હતા.

બારડોલી તાલુકામાં અનેક નદીનાળાંઓ વહે છે અને તેના રસ્તાઓની બંને બાજુએ
જાંબુ, લીમડો, વડ અને આંબાનાં ઝાડો આવેલાં છે. આ રસ્તા પર મોટા ભાગે ભેંસોનો
કબજો હોય છે. થોડો વિસ્તાર ડુંગરાળ છે. અહીં રસ્તાઓ વાંકાચૂકા છે તેમ ઊંચાનીચા પણ
છે. સન ૧૯૨૮ની સ્થિતિ સન ૧૯૮૭ કરતાં ઘણી જુદી હતી. સન ૧૯૨૮માં આ રસ્તાઓ
પર મોટરો-સ્કૂટરો બહુ ઓછાં હતાં. રસ્તા વધારે ખરાબ હતા અને ફરાક પહેરેલી, ટૂંકા
વાળવાળી સ્ત્રીઓ મોટરસાઇકલ પર બેસીને જતી જોવા મળે તેવી કલ્પના પણ થઈ શકે તેમ
ન હતું. પણ સન ૧૯૨૮માં રસ્તા તો મુખ્યત્વે તેના તે જ હતા. આપણે જોઈશું તેમ સન
૧૯૨૮ની કથામાં પણ ઝાડ, ભેંસો અને સ્ત્રીઓનું મહત્ત્વ ઘણું મોટું છે. સન ૧૯૨૮માં આ
તાલુકામાં ૧૩૭ ગામ હતાં અને તેનો વિસ્તાર ૨૨૨ ચોરસ માઈલ જેટલો હતો. તાલુકાના
પશ્ચિમ વિસ્તારીની કાળી ફળદ્રુપ જમીનમાં જુવાર, ચોખા, કપાસ અને ફળફળાદી
નીપજતાં. પૂર્વ વિસ્તાર વધારે ડુંગરાળ, વધારે સૂકો અને વધારે ગરીબ હતો. પૂર્વ અને
દક્ષિણ આફ્રિકામાં ગયેલા બારડોલીવાસી વસાહતીઓને કારણે કેટલાંક ગામડાંઓમાં ઈંટ-
ચૂનાનાં પાકાં મકાનો બંધાયાં હતાં. ગુજરાતના અન્ય વિસ્તારો કરતાં બારડોલી તાલુકો
એકંદરે સુખી ગણાતો હતો. સરકારે જાહેર કરેલા જબરદસ્ત મહેસૂલ-વધારાથી ત્યાંના
ખેડૂતો ખૂબ ગુસ્સે ભરાયા હતા.

આવા મહેસૂલ-વધારાની દરખાસ્તો સામે ખેડૂતો બે વરસથી અરજીઓ કરતા હતા, અને
વાંધાવિરોધ નોંધાવતા હતા. મુંબઈની ધારાસભામાં સુરતના પ્રતિનિધિઓ પણ આ
વિરોધમાં જોડાયા હતા. છતાં સરકારી અધિકારીઓ પોતે સૌથી વધારે જાણકાર હોવાનું
સમજતા હતા. કેટલાક અધિકારીઓએ બહુ મોટો મહેસૂલ-વધારો કરવા સામે વિરોધ
દર્શાવ્યો હતો. પણ મુંબઈ પ્રાંતના જિદ્દી મહેસૂલ કમિશનર એન્ડરસને સતત આગ્રહ પકડી
રાખીને પોતાનું ધાર્યું કરાવ્યું અને સન ૧૯૨૮ના જાન્યુઆરીમાં બારડોલી તાલુકામાં
મહેસૂલના દરમાં બાવીસ ટકાનો વધારો કરવામાં આવ્યો. ૨૩ ગામડાંઓને ઊંચા પ્રાંતમાં
મૂકવામાં આવ્યાં હોવાથી, તેમના રહેવાસીઓ માટે તો બમણો - ૪૬ ટકા - વધારો થયો.
બારડોલીના ખેડૂતોએ ઠરાવ્યું કે આ વધારો આપી શકાય તેમ નથી.