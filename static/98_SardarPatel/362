૩૬૨ પટેલ

વળી ખંડ ૧૯માં પ્રક્રિયાનો જે ક્રમ ઠરાવવામાં આવ્યો હતો તે પ્રમાણે તો બે મુસલમાન
અને એક હિંદુ એવાં જૂથોની સ્થાપના થયા પછી જ ભારતસંઘ માટે રચનાકાર્ય શરૂ થઈ શકે.
આ વ્યવસ્થા લીગને રાજી રાખવા માટે કરવામાં આવી હતી. સાથોસાથ કૉંગ્રેસને રાજી
રાખવા માટે સંઘની બંધારણ સભામાં હિંદુઓ અને મુસલમાનોની સંખ્યા સરખી રાખવાનો
ખ્યાલ પડતો મૂકવામાં આવ્યો હતો. આ સભામાં મુસલમાનોનું પ્રમાણ તેમની વસતિના
પ્રમાણ જેટલું જ રાખવામાં આવ્યું હતું. પણ લીગના સંતોષ માટે એવી કલમ રાખવામાં
આવી હતી કે "મહત્ત્વના કોઈ પણ કોમી મુદ્દા અંગે નિર્ણય લેવામાં આવે ત્યારે તે કોમના
પ્રતિનિધિઓની બહુમતીથી જ લઈ શકાય." અમુક મુદ્દો "કોમી મહત્ત્વ" ધરાવે છે તેવું
બહુમતી મુસલમાન પ્રતિનિધિઓને લાગતું હોય અને ધારાસભા અથવા પ્રમુખને તેવું ન
લાગતું હોય તો આ ઝઘડાનો ફેંસલો સમવાયી અદાલતે કરી આપવો.

આ યોજનામાં પાકિસ્તાન નકારી કાઢવામાં આવ્યું તે કૉંગ્રેસને બહુ મધુર લાગ્યું. "નાનું
કે મોટું સાર્વભૌમ પાકિસ્તાન સર્વસ્વીકૃત ઉકેલ આણી શકે તેમ નથી." કૉંગ્રેસીઓ આ
વાક્યથી ખુશાલી અનુભવતા હતા ત્યારે જિન્નાહનો દાવો એવો હતો કે બે મુસ્લિમ જૂથોથી
પાકિસ્તાન મળી જતું હતું. આ યોજનાનો વિધિસર પ્રતિભાવ આપતી વખતે લીગે ચોખવટ
કરી કે ખંડ ૧૯ "પાકિસ્તાનનો પાયો અને આધાર" છે. સાથોસાથ કૉંગ્રેસે આ યોજનાના
પોતાને ગમતા વિભાગો પર ભાર મૂક્યો. મિશને પાકિસ્તાન નકારી કાઢ્યું અને પ્રાંતોને
જૂથમાં જોડાઈ જવાની ફરજ પાડી નથી, તે માટે કૉંગ્રેસે મિશનનો આભાર માન્યો. થોડા
વખત પછી ઇંગ્લૅંડની આમસભામાં ક્રિપ્સ જાહેર કરવાના હતા કે તેમણે "જાણીબૂજીને
અસ્પષ્ટ શબ્દો વાપર્યા" હતા.૯૫ અલગ અને એકબીજાથી વિરુદ્ધની જોગવાઈઓ કૉંગ્રેસ
અને લીગ બંને સ્વીકારી લે તે પોતાનો હેતુ હતો.

થોડા વખતમાં જ આપણે જોઈશું કે આ યોજનામાં અને તેના સ્વીકાર માટેની વાટાઘાટો
દરમિયાન વાપરવામાં આવેલાં ભાષાકૌશલ્યના આખરી પરિણામે તો આઘાત, પ્રકોપ અને
સંઘર્ષ આવી પડ્યા. પણ પહેલાં આપણે આ ભાષાકૌશલ્યના નમૂના જોઈએ. વાટાઘાટો
ચાલવા લાગી તેમ તેમ "જૂથ સ્થાપના" અંગેની કલમોની ભાષા સતત બદલાવા લાગી.
૧૫મા ખંડમાં છેવટે "પ્રાંતોનાં જૂથો બનાવી શકાશે" તેવો શબ્દપ્રયોગ થયો ત્યારે જિન્નાહે
વિરોધ નોંધાવ્યો કે "પ્રાંતોનાં જૂથો બનાવવાની બાબતે કૉંગ્રેસ પ્રવક્તાની માગણી પ્રમાણે
જ જોગવાઈ કરવામાં આવી છે."૯૬ વૅવેલ પણ આ ફેરફારની વિરુદ્ધમાં હતા અને આ
ફેરફારોનું મહત્ત્વ સમજતા હતા. પણ કૉંગ્રેસને ગળે ઊતરે તેટલા પ્રમાણમાં કોળિયો મીઠો
બનાવવા માટે ક્રિપ્સ અને પેથિક લૉરેન્સ મક્કમ હતા.૯૭

યોજના જાહેર થયા પછી મિશનના સહાયક વુડ્રો વ્યાટે જિન્નાહને એવી સલાહ આપી કે
પાકિસ્તાનનો અસ્વીકાર કરવામાં આવ્યો છે, છતાં પાકિસ્તાન તરફના પ્રથમ પગલા તરીકે
"લીગે આ યોજના સ્વીકારી લેવી જોઈએ." વ્યાટે નોંધ્યું છે કે "આ ખ્યાલથી જિન્નાહ
ખુશ થઈ ગયા." શરૂઆતમાં તેમણે ખંડ ૧૫ માટેનો પોતાનો સંતાપ દર્શાવ્યો હતો.
જિન્નાહે કહ્યું, "હવે તમે બરાબર સમજ્યા છો."૯૮

મેની ૧૬ તારીખે મિશને લીગને ખાનગીમાં જણાવ્યું કે મુસ્લિમ જૂથમાં જોડાવા-
ખસવાની બાબત સાદી બહુમતીથી ઠરાવવામાં આવશે. આ હકીકત કૉંગ્રેસથી ખાનગી
રાખવામાં આવી. સિંધ, બલૂચિસ્તાન, વાયવ્ય સરહદ અને પંજાબ દરેક પ્રાંતનો એક એક