૨૬૬ પટેલ

કૉંગ્રેસ પાર્લમેન્ટરી બોર્ડના અધ્યક્ષ હોવા ઉપરાંત મુંબઈ, મદ્રાસ, મધ્ય પ્રાંત અને સિંધ
પ્રાંતમાં કૉંગ્રેસની સંસદીય પ્રવૃત્તિઓ પર વલ્લભભાઈનો સીધો અંકુશ હતો. બોર્ડમાં
વલ્લભભાઈના અન્ય સાથીઓ રાજેન્દ્રપ્રસાદ અને મૌલાના આઝાદને પણ પ્રાંતો સોંપાયા
હતા. રાજેન્દ્રપ્રસાદ બિહાર, ઓરિસ્સા અને આસામ સંભાળતા હતા. ઉત્તર પ્રદેશ,
બંગાળ, પંજાબ અને વાયવ્ય સરહદના પ્રાંત આઝાદને સોંપાયા હતા. મદ્રાસની બાબતમાં
તો મુખ્ય પ્રધાન તરીકે રાજાજીની વરણી થઈ, તે સાથે વલ્લભભાઈનું કામ પૂરું થઈ ગયું અને
દક્ષિણ પ્રાંતનો વહીવટ પોતાની મરજી મુજબ ચલાવવાની છૂટ રાજાજીને આપવામાં આવી.
મહેસૂલ પ્રધાન મોરારજીભાઈના શબ્દોમાં કહીએ તો વલ્લભભાઈ "સિદ્ધાંતો અને યોગ્ય
કાર્યપદ્ધતિઓ" અંગે માર્ગદર્શન આપતા હતા, પણ "રોજબરોજના કામકાજમાં કદી માથું
મારતા નહીં."૧૧૫

વલ્લભભાઈના મત પ્રમાણે મુંબઈ સરકારની સૌથી પહેલી ફરજ ગુજરાતના ખેડૂતો પ્રત્યે
હતી. ત્રીસીની શરૂઆતમાં અસહકારની લડતમાં આ ખેડૂતોની જમીનો જપ્ત કરીને વેચી
નાખવામાં આવી હતી. સન ૧૯૩૮માં મુંબઈ સરકારે કાયદો ઘડીને આ બહાદુર ખેડૂતોને
આપેલા વલ્લભભાઈના વચનની પરિપૂર્તિ કરી. જમીનો પાછી મળી તેનો ઉત્સવ રાસમાં
ઊજવાશે તેવી ખબર આશાભાઈ પટેલ પાસેથી મળી ત્યારે આસાએશ અનુભવવા છતાં
વ્યવહારુ વલ્લભભાઈએ લખ્યું, "સરકારી જાહેરાતમાં કોઈની જમીન રહી જતી હોય તો
શોધી કાઢીને મને જણાવજો."૧૧૬ મુંબઈ સરકારને મોકલેલા સંદેશામાં વલ્લભભાઈની શુદ્ધ
રાષ્ટ્રનિષ્ઠા દેખાઈ આવે છે. મુંબઈની એક શાળામાં હેડમાસ્તર તરીકે એક અંગ્રેજની
નિમણૂક કરવામાં આવી, ત્યારે વલ્લભભાઈ નારાજ થયા. ગુજરાતના ઘણા વિસ્તારમાં
વીજળી પહોંચાડવાનો કાર્યક્રમ હાથ ધરવામાં આવ્યો ત્યારે વલ્લભભાઈએ ફરી વખત ગુસ્સો
ઠાલવ્યોઃ "આ કામનું લાઇસન્સ પરદેશી પેઢીને આપવામાં આવે તો તે કૉંગ્રેસ સરકાર માટે
શરમજનક વાત ગણાવી જોઈએ." છેવટે આ લાઇસન્સ દેશી પેઢીને અપાયું.૧૧૭ સિંધમાં
સત્તા કૉંગ્રેસના હાથમાં ન હતી. પ્રધાનમંડળનાં કાર્યોના ગુણદોષ અનુસાર પ્રતિભાવ
આપવાની સૂચના કૉંગ્રેસી ધારાસભ્યોને આપવામાં આવી.

વલ્લભભાઈના સીધા અંકુશ તળેના એક બીજા પ્રાંત - મધ્ય પ્રાંત-માં પણ કૉંગ્રેસની
મોટી બહુમતી હતી. પણ મધ્ય પ્રાંતમાં વલ્લભભાઈએ અભિમાની અને સત્તાલાલસા
ધરાવતા માણસ જોડે કામ પાડવું પડ્યું. નાગપુરના નારાયણ ભાસ્કર ખરે દાક્તર હતા અને
પ્રતિષ્ઠિત કૉંગ્રેસી હતા. સન ૧૯૩૭ના જુલાઈ માસથી મુખ્ય પ્રધાન બનેલા ખરે છેવટે
કૉંગ્રેસ છોડીને સરકારી પક્ષે જઈને બેઠા. મધ્ય પ્રાંતની ધારાસભામાં હિંદીભાષી ધારાસભ્યો
૪૩ અને મરાઠીભાષી ૨૭ હતા. પણ હિંદીભાષી વિસ્તારોના મુખ્ય પ્રવક્તા રવિશંકર શુક્લ
અને બીજા હિંદીભાષી અગ્રણી દ્વારકાપ્રસાદ મિશ્ર વચ્ચેની હરીફાઈને પરિણામે મરાઠીભાષી
ખરે પક્ષના આગેવાન તરીકે પસંદ થયા. ખરેની વરણી સામે વલ્લભભાઈને કશો વિરોધ હતો
નહીં, અને તેમણે ખરેને "પોતાની શુભેચ્છા, સહાનુભૂતિ અને સંપૂર્ણ ટેકો" આપ્યાં.૧૧૮
સામા પક્ષે ખરેએ વલ્લભભાઈને ખાતરી આપી કે "આપ જે કંઈ સૂચના મોકલવા કૃપા
કરશો, તેનું નિષ્ઠાપૂર્વક પાલન કરવામાં આવશે."૧૧૯ વલ્લભભાઈના આગ્રહથી શુક્લ અને
મિશ્ર બંનેને પ્રધાનમંડળમાં લેવામાં આવ્યા. પણ ટૂંક સમયમાં જ મધ્ય પ્રાંતની