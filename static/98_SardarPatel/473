૧૯૪૭-૪૮/સરટોચ ૪૭૩

કાગળ તો "હજી પડેલો જ છે" તેવી યાદી આપીને વલ્લભભાઈએ જવાહરલાલને લખ્યું :

સ્ટેટ્સમૅનમાં પત્રલેખકે બંધારણીય મુદ્દો ઊભો કર્યો છે અને તે સાચો છે તેવું મને લાગે
છે. મારા રાજીનામા માટે વધારાનું કારણ પણ છે.... આ તબક્કે તમારે મૂંઝવણમાં
મુકાવું પડે તેવું કશું પણ કરવાની મારી ઇચ્છા નથી. પણ લોકોની માગણી હોય અને
દેખીતી રીતે જ વાજબી પણ હોય તો તમારે મારી મદદ કરવી જોઈએ, તેવી વિનંતી મારે
કરવી જોઈએ તેમ મને લાગે છે.૧૮૬

આ કાગળમાં વાજબીપણાની દલીલ ઉપરાંત કોઈ પણ વાત ધારી ન લેવાની ઇચ્છા પણ
જોઈ શકાય છે. પોતે હોદ્દા પર ચાલુ રહે તેવી નેહરુની ઇચ્છા છે કે નથી તે વલ્લભભાઈ
જાણતા ન હતા. ગાંધીજીના દેહ પાસે બંને ભેટ્યા હતા, તેમણે બંનેએ સાથે જ રાષ્ટ્રને
સંબોધન કર્યું હતું તે ખરું, પણ તેમના વચ્ચે રીતસર વાત થઈ ન હતી. વળી મૃદુલાબહેન
નેહરુ અને જયપ્રકાશના ગાઢ મિત્ર હતાં અને આ વખતે જવાહરલાલને ઘેર જ રહેતાં હતાં.
તેથી જવાહરલાલ પણ જયપ્રકાશના જેવો જ મત ધરાવતા હોય તેવો સંભવ હોવાનું
વલ્લભભાઈને લાગ્યું. પણ આ પત્ર મોકલાયો નહીં. આ પત્ર મોકલી આપવા માટે
મણિબહેને શંકરને આપ્યો. પણ આ પત્ર ન મોકલવા માટે શંકરે સરદારને સમજાવ્યા.
તેમની દલીલ એવી હતી કે નસીબના ફટકા માટે ગૃહખાતાને દોષ દેવો વાજબી નથી. આવા
કાગળથી સરદારના દુશ્મનોને હથિયાર મળી જશે, અને રાષ્ટ્રને સંયુક્ત નેતાગીરીની જરૂર છે
તેમાં ખલેલ પડશે. પોતાના અંગત સચિવની આ સમજાવટ વલ્લભભાઈએ માન્ય રાખી.૧૮૭

પણ નેહરુનું માનસ સમજવામાં સરદાર અને શંકર બંનેએ ભૂલથાપ ખાધી હતી. નેહરુ
સરદારને જવા દેવા ઇચ્છતા ન હતા. આ દિવસે જ તેમણે સરદારને આ વાત અને બીજી
ઘણી વાતની જાણ કરી.

નેહરુનો સરદાર પર પત્ર, ૩-૨-૪૮: બાપુના અવસાનથી બધું ઊલટપાલટ થઈ ગયું છે.
અને હવે આપણે આ પલટાયેલી અને વધારે વિકટ બની ગયેલી દુનિયાનો સામનો
કરવાનો છે.... મારા અને તમારા સંબંધો અંગે જે અફવાઓ અને ગપગોળાઓ ચાલે
છે, આપણી વચ્ચેના મતભેદોનું અતિશયોક્તિભર્યું વર્ણન કરવામાં આવે છે, તેનાથી હું
અત્યંત વ્યથિત છું....  આ દુષ્ટ રમતનો આપણે અંત આણવો જરૂરી છે.

પચ્ચીસ વરસ કરતાં પણ વધારે લાંબા સમયથી આપણે એકબીજાના ગાઢ પરિચયમાં
છીએ. અનકે ઝંઝાવાતો અને જોખમોનો મુકાબલો આપણે સાથે ઊભા રહીને કર્યો છે. હું
તદ્દન પ્રામાણિકપણે ખાતરી આપવા ચાહું છું કે આ સમયગાળા દરમિયાન તમારા માટેનો
મારો પ્રેમ અને આદરભાવ સતત વધતા જ રહ્યા છે. તેમાં ઓટ આણી શકે તેવો કોઈ
પ્રસંગ બની શકે તેવું માનવા હું તૈયાર નથી.

ગમે તે હોય પણ બાપુના અવસાનથી જે કટોકટી ઊભી થઈ છે તેનો સામનો મિત્રો
તરીકે અને સાથીઓ તરીકે સાથોસાથ ઊભા રહીને આપણે કરવો જોઈએ તે મારી, અને
કહેવાની હિંમત કરું છું કે તમારી પણ, ફરજ છે. માત્ર ઉપરછલ્લી રીતે નહીં પણ
એકબીજામાં પૂરા વિશ્વાસથી અને એકબીજા તરફ પૂરી નિષ્ઠા સાથે આ કામ બજાવવું
પડશે. મારા તરફથી આપને આ મળશે જ તેવી ખાતરી આપું છું.