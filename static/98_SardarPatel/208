૨૦૮ પટેલ

માનવી પડી. પણ પોતાને પક્ષેથી રાજાઓ અને અંત્યજોને ખસેડી લેવામાં આવે તે
અટકાવવા માટે ગાંધીજી મક્કમ હતા. દેશી રજવાડાંઓ વધારે પડતાં નારાજ ન થાય તેવી
સંભાળ ગાંધીજીએ ગોળમેજી પરિષદમાં રાખી. પણ અંત્યજોના અલગ મતાધિકારનો વિરોધ
કરવા માટે પોતે 'જિંદગી હોડમાં મૂકશે' તેવું તેમણે આ પરિષદમાં જાહેર કર્યું.

અંગ્રેજોને ગાંધીજી વિચિત્ર અને હઠીલા છતાં ગમી જાય તેવા લાગ્યા. બહિષ્કારને કારણે
ખોટ ભોગવતા લૅન્કેશાયરમાં પણ ગાંધીજીને આવકાર મળ્યો. વલ્લભભાઈને તેમણે લખ્યું કે
"મારું ઘણુંખરું કામ પરિષદની બહાર થઈ રહ્યું છે. અત્યારે આ બધાનું કશું મહત્ત્વ નથી.
પણ મને એવું લાગે છે કે ભવિષ્યમાં આ કામ બહુ ઉપયોગી થઈ પડશે." વલ્લભભાઈએ
જે મુદ્દાઓનો સામનો કરવો પડતો હતો, તે બાબતમાં ગાંધીજીએ સલાહ આપીઃ

ત્યાં આગળ તમારે જે કરવું ઘટે તે કરજો.... લડત આપવી પડે તેવું તમને લાગે તો
બેલાશક લડત આપજો.૧૦૯

ગાંધીજીની રવાનગી પછી રાજાજી પરના પત્રમાં વલ્લભભાઈએ ઉપાડવો પડતો બોજો
અને તેમની નમ્રતાનાં દર્શન થાય છે.

બાપુ ગયા છે અને મને એટલું એકલું લાગે છે કે શું કરવું તે મને સમજાતું નથી. તેમની
ગેરહાજરીને કારણે સરકાર સાથે વાટાઘાટો ચલાવવાનો બોજો પણ મારે ઉપાડવો પડે છે.
આવાં કામ મને જરા પણ ફાવતાં નથી, તેથી આ બોજો મારા માટે વધારે પડતો થાય છે.

બાપુની ગેરહાજરી દરમિયાન તમે થોડો વખત પણ મારી સાથે રહી શકો તો મને
ઘણી રાહત થાય. તેમણે સહમતી દર્શાવી છે પણ આ બાબતમાં મારે તમને લખવું તેવું
તેમણે કહ્યું છે.૧૧૦

પણ રાજાજી પોતાનો પ્રાંત છોડી શકે તેમ ન હતું. પિકેટિંગ ચોતરફ ચાલી રહ્યું હતું, અને
તેનું સંચાલન કરવું જરૂરી હતું. રાજાજીનાં દીકરી નામગિરિ ખૂબ બીમાર હતાં. તેથી
રાજાજીએ વલ્લભભાઈને લખ્યું, "મારે જે પ્રાંત સંભાળવાનો છે તેની અને મારા કુટુંબની
પણ જવાબદારી સોંપી શકાય તેવું કોઈ નથી. તમે મારા પર નારાજ થશો નહીં. મને માફી
આપશો."૧૧૧

નાશિકના કલેક્ટર ગોર્ડને કરેલી બારડોલી તપાસ પણ ગોળમેજી પરિષદની માફક નિષ્ફળ
નીવડી. મહેસૂલ ઉઘરાવવા માટે વધારે પડતું બળ વાપરવામાં આવ્યું હતું કે નહીં અને
મહેસૂલ ખોટી રીતે પડાવી લેવામાં આવ્યું હતું કે નહીં, તે બંને બાબતની તપાસ ગોર્ડને
કરવાની હતી. દેશના બાહોશ ધારાશાસ્ત્રીઓમાં જેમનો સમાવેશ થતો હતો તે ભૂલાભાઈ
દેસાઈ આ તપાસ દરમિયાન કૉંગ્રેસની રજૂઆત સંભાળતા હતા. સન ૧૯૩૧ની અદાલતી
લડાઈ જીતવા માટેની વલ્લભભાઈની અદમ્ય ઇચ્છા અંગે સન ૧૯૮૭માં વી. કે. પટેલ
નામના એક વૃદ્ધ માણસે કહ્યું :

ચોમાસું હતું અને વરસાદ જોર જોરથી પડી રહ્યો હતો. ૨૨ સાક્ષીઓ બારડોલી આવવાના
હતા, તેમાંથી ૨૧ આવ્યા. એક સાક્ષીને તાલુકાના અધિકારીએ અટકાવી રાખ્યો હતો.