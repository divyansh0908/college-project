૧૯૨૯-૩૪/રાજકેદી ૨૨૩

આ બંનેએ બારડોલી જઈને સભાબંધીના હુકમનો અનાદર કર્યો હતો. થોડો વખત સુરત
જેલમાં રાખ્યા પછી તેમને બેલગાંવ અને થોડા દિવસ પછી ત્યાંથી સાબરમતી જેલમાં
મોકલવામાં આવ્યાં હતાં. પોતાની દીકરીના સમાચાર વલ્લભભાઈને ઘણા વખત પછી
મળ્યા. સાબરમતી જેલમાં મણિબહેન પર લખેલા પત્રમાં વલ્લભભાઈ લખે છે, "મેં તમને
એક પત્ર બેલગાંવ અને એક સાબરમતીના સરનામે લખ્યા છે, પણ બેમાંથી એકે પત્ર તમને
મળ્યો લાગતો નથી. તમને કેટલા મહિનાની સજા થઈ છે, તેની પણ પાકી ખબર નથી."
ડાહ્યાભાઈ દર પખવાડિયે મુલાકાત માટે આવે છે તેવી ખબર વલ્લભભાઈએ જણાવી.
ડાહ્યાભાઈનાં પત્ની અને છોકરો પણ આવ્યાં હતાં અને વલ્લભભાઈએ મણિબહેનને લખ્યું કે
"બાબો અને યશોદા મજામાં છે."૧૨૮

પણ મે મહિનામાં યશોદાનું અવસાન થયું. વલ્લભભાઈનો પૌત્ર બિપિન તે વખતે માત્ર
પાંચ વર્ષનો હતો. યરવડામાં ફરી વખતની મુલાકાત અંગે ડાયરીમાં નોંધ છે કે "ડાહ્યાભાઈ
રડી પડ્યા પણ બાબો તો હસતો રહ્યો. બિચારું બાળક દુઃખમાં શું સમજે ?" (૭-૫-
૩૨) મે માસની આખરમાં મણિબહેન છૂટ્યાં પણ જુલાઈમાં ફરી પકડાયાં. આ વખતે
તેમણે ખેડામાં સત્યાગ્રહ કર્યો હતો. તેમને સવા વરસની સજા મળી અને બેલગાંવ લઈ
જવામાં આવ્યાં. છૂટાં હતાં તે દરમિયાન મણિબહેન કરમસદ જઈ આવ્યાં હતાં. તેમની
મારફતે વલ્લભભાઈને જાણવા મળ્યું કે "તેમનાં વૃદ્ધ માતા હજી પણ રસોડામાં કામ કરતાં
હતાં." (આવી નોંધ ડાયરીમાં છે). "કાશીભાઈ બધું પાસે લાવીને મૂકે અને ડોશીમા
દાળ, ભાત અને શાક રાંધી આપે." (૨૦-૬-૩૨) પણ વલ્લભભાઈ અને મણિબહેન
બંને જેલમાં હતાં ત્યારે ઑક્ટોબરમાં ૮૫ વરસનાં લાડબાનું અવસાન થયું. ઑક્ટોબરની
૨૭મી તારીખે સરદારે મણિબહેન પર પત્ર લખ્યો,

"આજે કરમસદથી કાશીકાકાનો કાગળ આવ્યો છે. તેમાં ખબર છે કે આપણાં વૃદ્ધ
માતુશ્રી ઑક્ટોબરની ૧૧મી તારીખ ને બુધવારે સવારે નવ વાગ્યે દેવલોક પામ્યાં છે.
શાંતિથી અને કશી વેદના વગર તેમનું અવસાન થયું. જીવતાં રહ્યાં હોત તો વધારે દુઃખી થયાં
હોત. તેથી તેમનું અવસાન થયું તે છૂટ્યાં ગણાય. તમે જઈને છેલ્લી વખત મળી આવ્યાં તે
બહુ સારું થયું."૧૨૯ મણિબહેનને આ દુઃખદાયી ખબર જણાવતી વખતે સરદારની આંખ
ભીની થઈ હશે ? કરમસદનું બાળપણ, નડિયાદ, ગાણા, ગોધરા, બોરસદ, લંડન,
અમદાવાદ યાદ આવ્યાં હશે ? મણિબહેન, ડાહ્યાભાઈ અને નમાયા બિપિનની યાદ આવી
હશે ?

જે હોય તે ખરું, પણ સન ૧૯૩૨ની આફતનો હજી અંત આવ્યો ન હતો. લાડબાના
જવાના સમાચાર પછી ખબર આવી કે ડાહ્યાભાઈ ગંભીર રીતે બીમાર છે અને તેમને
ટાઇફૉઈડ થયો છે. તાવ સાત અઠવાડિયાં રહ્યો. કેટલાક મિત્રોએ મણિબહેનને પેરોલ પર
છૂટવાનો આગ્રહ કર્યો પણ સરદારે તે માટે રજા આપી નહીં. નસીબ જોગે ડાહ્યાભાઈ બચી
ગયા. સન ૧૯૩૩માં લખાયેલા એક પત્રમાં પોતાના દીકરા વિશે તેમણે લખ્યું છે કે
"ડાહ્યાભાઈ લગભગ મરણપથારીએથી ઊઠ્યા."૧૩૦ આ બીમારી દરમિયાન મુંબઈમાં ભાડે
રાખેલું ઘર ખાલી કરવાની ડાહ્યાભાઈને તાકીદ કરવામાં આવી. આ સમાચાર સરદારને
મળ્યા. તેમને એવું પણ જણાવવામાં આવ્યું કે ડાહ્યાભાઈ બીજાઓ જોડે બહુ "કડક અને
ટાઢક"થી વર્તે છે. આને પરિણામે બાપે દીકરા પર લખેલા શિખામણના પત્ર પરથી એવું
જણાય છે કે જેલમાં રહ્યાથી વલ્લભભાઈ ચિંતન કરતા થયા હતા.