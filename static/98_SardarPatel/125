૧૯૨૨-૨૯/સરદાર ૧૨૫

દારૂ તથા ગુનાખોરી છોડાવતા. રવિશંકર મહારાજ બારૈયાઓ અને પાટણવાડિયાઓ માટે
પૂજનીય વ્યક્તિ બની ગયા.

નાગપુર અને બોરસદની લડતો પૂરી થયા પછી થોડા સમય બાદ વલ્લભભાઈએ મહાદેવ
દેસાઈને કહેલું કે "મને લડતાં આવડે છે. લડતમાં વિઘ્ન આવે તો તેનો સામનો કરવાની
તરકીબ પણ હું જાણું છું. પણ સમાધાન માટે વાટાઘાટો ચલાવવી તે મને જરા પણ ગમતું
નથી. ક્યારેક તો હું ગૂંગળાઈ જાઉં છું."૪૦ પોતાની મર્યાદાઓ અંગેનું ભાન વલ્લભભાઈની
તાકાતનું કારણ હતું અને હંમેશાં રહ્યું. અથડામણ નિવારવામાં પણ વલ્લભભાઈ કુશળ હતા.
ગૂજરાત વિદ્યાપીઠના રજિસ્ટ્રાર અને સને ૧૯૩૩માં મહાત્માજીએ શરૂ કરેલા હરિજનના
ભાવી તંત્રી કિશોરલાલ મશરૂવાળાએ સન ૧૯૨૩માં વિદ્યાપીઠની સ્થિરતાને હચમચાવી મૂકે
તેવા ઝઘડાનો ઉકેલ આણવાની વલ્લભભાઈની હોશિયારી નોંધી છે. તે વખતે વિદ્યાપીઠના
પ્રાધ્યાપક જિંદગીભર કડવી જબાન માટે જાણીતા આચાર્ય કૃપાલાણી અને બીજા અધ્યાપક
ત્રિકમલાલ શાહ વચ્ચેના ઝઘડામાં બંને પક્ષે ઘણી ઉગ્રતા હતી. રાજીનામાં અને બરતરફી
સુધી વાત પહોંચી ગઈ હતી. પણ કારોબારી સમિતિ સમક્ષ આ ઝઘડો આવ્યો ત્યારે
વલ્લભભાઈએ કૃપાલાણી અને શાહને "ધીમા અવાજે, મધુર રીતે અને શાંત ચહેરે" એવી
વાત કરી કે આ બાબતમાં કૃપાલાણીએ કે શાહે અથવા બીજા કોઈએ કશું કહેવા જેવું રહ્યું
નહીં.૪૧

બોરસદની લડત જીત્યા પછી તરત વલ્લભભાઈ પોતાની માને૪૨ મળવા કરમસદ ગયા.
લાડબા આ વખતે ૭૭ વરસનાં હતાં અને તેમના ચોથા દીકરા વલ્લભભાઈની ઉંમર
અડતાળીસ વરસની હતી. ગાંધીજીની હાકલને માન આપીને લાડબા ૭૪ વરસે કાંતતાં
શીખ્યાં અને ખાદી પહેરતાં થયાં. વલ્લભભાઈને ત્યાં અમદાવાદમાં કોઈક જ વખત
આવનાર લાડબા જ્યારે જોઈએ ત્યારે કાંતતાં હોય અથવા માળા ફેરવતાં હોય. પણ
ઘરકુટુંબની વાતમાંથી તેમણે જીવ કાઢી નાખ્યો ન હતો. સન ૧૯૨૪ના જાન્યુઆરીમાં
વલ્લભભાઈ કરમસદ આવ્યા ત્યારે લાડબાએ મણિબહેન માટે વાત ઉપાડી. તે જમાનામાં
છોકરીઓ પરણતી, તેના કરતાં મણિબહેન મોટાં થઈ ગયાં હતાં. વિદ્યાપીઠમાં ગુજરાતી
સાહિત્ય, બંગાળી અને અંગ્રેજીનો અભ્યાસ કરતાં મણિબહેન એપ્રિલમાં વીસ વરસનાં થઈ
જવાનાં હતાં. દીકરાએ જવાબ વાળ્યો કે "થવાનું હશે તે થશે". લાડબાએ કહ્યું કે
"ભગવાને મને મણિબહેનના લગ્નનો દિવસ જોવા જ જીવતી રાખી છે." પણ વલ્લભભાઈ
મૂંગા રહ્યા. લગ્ન અંગે તેમણે મણિબહેનને પૂછ્યું ન હતું અથવા લાયક મુરતિયો ખોળ્યો ન
હતો અથવા તે બાબતમાં કોઈને પૂછપરછ પણ કરી ન હતી.

બાપ-દીકરી વચ્ચેનો આંતરો અને વલ્લભભાઈનાં અનેકવિધ રોકાણો વચ્ચે આવતાં
હતાં. દીકરીના લગ્ન અંગેની વલ્લભભાઈની દેખાતી ઉપેક્ષા કદાચ પરણેલી સ્ત્રીઓનાં નાની
વયે થતાં મરણના અનુભવ જોડે સંકળાયેલી હતી. ઝવેરબા અને દિવાળીબા ઉપરાંત
સોમાભાઈ અને કાશીભાઈની પત્નીઓ પણ યુવાન વયે ગુજરી ગઈ હતી. આ બધા ભાઈઓ
વિધુર થયા ત્યારે ત્રીશીના દાયકામાં હતા, છતાં કોઈ ભાઈએ ફરી લગ્ન કર્યાં નહીં. સાઠના
દાયકામાં કાશીભાઈએ કહ્યું તેમ "અમને વિધુરોની જમાત કહી શકાય."૪૩ વળી ગાંધીજી
મણિબહેન અને ડાહ્યાભાઈનું બાપ તરીકે ધ્યાન રાખતા હતા. આ બંને ભાઈબહેન પોતાના