૧૯૪૭-૪૮/સરટોચ ૪૨૯

સપ્ટેમ્બરની ૨જી તારીખે કોમવાદી ગાંડપણનો સામનો કરવા માટે હિંદુસ્તાન-
પાકિસ્તાનના સંયુક્ત પ્રયાસની સંભાવના શોધવા માટે નેહરુ લાહોર ગયા હતા, ત્યારે
વલ્લભભાઈએ એક દૂત મારફતે તેમને સંદેશો મોકલ્યોઃ

આખા પશ્ચિમ પાકિસ્તાનથી આવતા શીખ અને હિંદુ નિરાશ્રિતો પાસેથી વેદના અને
ત્રાસની વાતો સાંભળવામાં દિવસ અને રાતનો મારો બધો સમય પસાર થઈ જાય છે....
આ હેવાલો મુખોપમુખ પણ ફેલાતા જ રહે છે.... તમે લોકમાનસ જાણો છો. દિલ્હીમાં
અને અન્ય શહેરોમાં મુસલમાનો ખુલ્લી રીતે શાંતિપૂર્વક કેવી રીતે હરીફરી શકે છે, તેવો
ઊહાપોહ લોકો કરી રહ્યા છે. અથવા પોલીસોમાં અને મુલકી વહીવટમાં કોઈ પણ
મુસલમાનને શા માટે રાખવામાં આવે છે, તેવું પણ લોકો ખુલ્લંખલ્લા પૂછી રહ્યા છે.

આ પ્રકારના માનસની મૂર્ખાઈનો બચાવ કરવા માટે હું આ બધું લખતો નથી. પણ
અહીં લોકોનો મિજાજ કેવો છે તેનાથી તમને પરિચિત કરવા માટે લખું છું. પાકિસ્તાની
સરકાર માટે સામાન લઈ જતી માલગાડીને બહાદુરગઢ ખાતે સળગાવી મૂકવામાં આવી
છે. રસ્તે ચાલતા, સાઇકલ પર ફરતા, અને રેલવેમાં મુસાફરી કરતા મુસલમાનો પર
હલ્લાઓ શરૂ થઈ ગયા છે.

પશ્ચિમ પંજાબમાં સ્થિતિ જલદીથી થાળે નહીં પડે તો અહીં અને અન્ય સ્થળોએ પણ
સ્થિતિ અંકુશમાં રાખી શકાશે નહીં.... અંધાધૂંધી અને હુલ્લડખોરી કડક હાથે છૂંદી
નાખવા માટે પાકિસ્તાન સરકારને વિનંતી કરવી જોઈએ.૧૦

પોતાને પક્ષે નેહરુએ વલ્લભભાઈને સરહદની બંને બાજુએ પોતાની અને લિયાકતની
સંયુક્ત સફરનો હેવાલ આપ્યો. આવી સફરનાં "પરિણામ ઘણાં સારાં આવ્યાં" છે અને
"બધી જગાએ લિયાકત અને નિશ્તારે સખ્ત અને સારાં ભાષણો કર્યાં છે" તેવું પણ તેમણે
જણાવ્યું. પોતાના જાહેર નિવેદનમાં નેહરુએ જણાવ્યું કે પંજાબની બે અને બે રાષ્ટ્રીય એવી
ચારેય સરકારો બધી જગાએ હુલ્લડખોરી કચડી નાખવા માટે સહકારની ભાવનાથી કામ કરી
રહી છે.૧૧ નેહરુએ પાકિસ્તાની આગેવાનોના પ્રયાસની તારીફ કરી. તેમના પ્રયાસોમાં ખામી
રહે તો આવનાર પરિણામો અંગે વલ્લભભાઈએ ચેતવણી આપી. નેહરુએ લિયાકત અને
નિશ્તારમાં જણાતી સદ્ભાવનાની વાત કરી. વલ્લભભાઈએ પશ્ચિમ પાકિસ્તાનથી આવેલા
નિરાશ્રિતોના પ્રકોપનો ઉલ્લેખ કર્યો. નેહરુનો શબ્દ "ઉદારતા"નો અવાજ હતો.૧૨
વલ્લભભાઈએ "વાસ્તવિકતા"નો સૂર સંભળાવ્યો. બંને સાચા હતા, પણ બંને અધૂરા
હતા.

ગાંધીજીએ ઑગસ્ટની ૩૦મી તારીખે વલ્લભભાઈને લખ્યું, "તમારે આટલી જલદીથી
અગ્નિપરીક્ષા વેઠવી પડશે તેવું કોણે ધાર્યું હોય ? ઈશ્વર તમને જરૂરી બળ અને શાણપણ
આપે."૧૩ ઑગસ્ટની ૩૧મી તારીખે પૂર્વ પંજાબના મુસલમાનોને રક્ષણ આપવા અને તેમને
સલામત રીતે ખસેડવા માટે વલ્લભભાઈ જલંધર ગયા. બીજે દિવસે તેમણે નેહરુને લખ્યું,
"જતી વખતે અને પાછા ફરતી વખતે સતલજના આ કાંઠા પરનાં અનેક ગામોને ભડકે
બળતાં મેં જોયાં છે." પૂર્વ પંજાબમાં પણ જંગલિયત અને જુલમની જહાંગીરી થયાનું તેમણે
કબૂલ કર્યું.૧૪ ત્રણ દિવસ પછી વલ્લભભાઈ વિમાનમાં લાહોર ગયા અને ત્યાં તેમણે