૧૯૪૫-૪૭/વિજય ૪૨૧

આંબેડકર અને મુખરજીની વરણી રાજકીય મહત્ત્વ ધરાવતી હતી, અને આ બંનેમાં
વલ્લભભાઈએ નિર્ણાયક ભાગ ભજવ્યો. આંબેડકરનું નામ સૌથી પહેલાં કદાચ રાજાજીએ
સૂચવ્યું હશે.૩૯૯ પણ સન ૧૯૪૬ના૪૦૦ ઉનાળાથી આંબેડકર વલ્લભભાઈની નજરમાં વસી
ગયા હતા. વલ્લભભાઈના આગ્રહ, નહીં તો છેવટે અનુમતિથી મહારાષ્ટ્ર કૉંગ્રેસના બે
આગેવાનો શંકરરાવ દેવ અને નરહરિ ગાડગિલે સન ૧૯૪૬ના૪૦૧ આખરમાં આંબેડકરને
રીઝવવા માંડ્યા. પ્રધાનમંડળમાં જોડાયા અગાઉ સવા મહિના પહેલાં વલ્લભભાઈનું
આમંત્રણ સ્વીકારીને સન ૧૯૪૭ના જુલાઈની ૧લી તારીખે આંબેડકર વલ્લભભાઈને ત્યાં ચા
પીવા માટે આવ્યા હતા. હિંદુ મહાસભાના પ્રતિનિધિ મુખરજી સન ૧૯૪૭ના માર્ચમાં
બંગાળના ભાગલાની માગણી કરીને સરદારના પ્રીતિપાત્ર બન્યા હતા. એપ્રિલ અને મે
માસમાં સરત બોઝ અને સુહરાવર્દીએ સંયુક્ત અને સ્વતંત્ર બંગાળ માટે નિષ્ફળ જવા
સર્જાયેલો પ્રયાસ કર્યો ત્યારે તેમની સાથે જોડાવાનો મુખરજીએ ઇન્કાર કર્યો હતો.

આ દરમિયાન પંજાબમાં છરીઓ સજાવાઈ અને હુલાવાઈ રહી હતી, પેટ્રોલ છાંટીને
સળગાવવામાં આવતું હતું અને બંદૂકો સાફસૂફ કરીને તેના ઘોડા દબાવવામાં આવતા હતા.
પંજાબના ગવર્નર ઇવાન જેન્કિન્સે માઉન્ટબૅટનને જણાવ્યું તેમ માર્ચની ૪થી તારીખે હુલ્લડો
શરૂ થયાં ત્યારથી ઑગસ્ટની ૨જી તારીખ સુધીમાં ૧,૨૦૦ મુસલમાનો અને ૩,૮૦૦
હિંદુઓ-શીખોની હત્યા થઈ અને બીજા ૩,૦૦૦ ઘાયલ થયા હતા. આમાંથી અર્ધા
મુસલમાન હતા. માર્ચમાં સૌથી મોટો હત્યાકાંડ રાવલપિંડીમાં થયો અને તેમાં મુખ્યત્વે
શીખોનો ભોગ લેવાયો. એપ્રિલ અને મે મહિનામાં થોડી શાંતિ રહી. પણ ફરી પાછી
ખૂનરેજી શરૂ થઈ અને નવા વિસ્તારોમાં ફેલાવા લાગી. વલ્લભભાઈ, નેહરુ, જિન્નાહ કે
લિયાકતે આ ખૂનરેજીની કલ્પના પણ કરી ન હતી અને ભાગલા પડી જશે કે તરત જ શાંતિ
સ્થપાઈ જશે તેવું સહુ કોઈ માનતા હતા. જિન્નાહે જૂનની ૨૩મી તારીખે વાઇસરૉયને
જણાવ્યું કે "તમે મુસલમાનોને ગોળીએ દો તેની મને દરકાર નથી, પણ આ હુલ્લડો
અટકવાં જ જોઈએ."૪૦૨ વલ્લભભાઈ અને નેહરુએ પણ "તોફાનો કચડી નાખવા માટે તદ્દન
ઘાતકી બનવા માટે વાઇસરૉયને વિનંતી કરી" અને પંજાબમાં લશ્કરી કાયદો દાખલ કરવાની
માગણી કરી. પણ જેન્કિન્સ અને લશ્કરના વરિષ્ઠ અધિકારીઓએ જણાવ્યું કે લશ્કરી કાયદો
મદદરૂપ થશે નહીં અને માઉન્ટબૅટન તેની જોડે સહમત થયા. મૅજિસ્ટ્રેટો અને બાકીના
સનંદી અધિકારીઓ વગર ચાલવી શકાય તેમ ન હતું. કારણ કે છાનાછપના હુમલાઓ અને
ખંજરબાજી સામે લશ્કર અસહાય બની જાય. વળી પોતાની કોમના હુલ્લડખોરો પર ગોળી
ચલાવવાને બદલે સૈનિકો વીફરી બેસે અને ભાગી છૂટે. સેંકડો પોલીસોએ આવું કર્યું હતું.
સખ્તાઈ આચરવામાં આવે તો ગુનેગાર કરતાં નિર્દોષ માણસોને વધારે ત્રાસ પડે તેવો
સંભવ હતો.

વલ્લભભાઈએ અંગ્રેજ સત્તાધીશો પર ફરજ ચૂકવાનો આક્ષેપ મૂક્યો. "ભારતની
આઝાદીની લડત કચડી નાખવાનો સવાલ હતો, ત્યારે બ્રિટિશ સત્તાધીશોને કશી તકલીફ
જણાઈ ન હતી" તેવું તેમણે માઉન્ટબૅટનને અતિશય કડવાશપૂર્વક કહ્યું.૪૦૩ પણ સાચી વાત
એ હતી કે વલ્લભભાઈએ અગાઉ આપેલો હુકમ પાળવાનું અંગ્રેજોએ ઠરાવ્યું હતું. અંગ્રેજો
ભારત છોડી રહ્યા હતા. અંગ્રેજી લશ્કરને સક્રિય કામગીરીમાંથી પાછું હઠાવી લેવું અને