૧૯૧૮-૨૨/સાથીદાર ૯૧

હતા. પ્રમુખ તરીકેના પોતાના ભાષણમાં વલ્લભભાઈએ ભવિષ્યકાળના આઝાદ ભારતની
વાસ્તવિક રૂપરેખા રજૂ કરી, તેમાં વ્યર્થ લાગણીવેડા કે ભાષાવૈભવ ન હોવા છતાં છાપ પાડે
તેવું વક્તૃત્વ છલકાતું હતું. આ ભાષણમાં સામાન્ય હિંદી નાગરિકની ભાવના અંગેની
જાણકારી પણ દેખાય છે.

આઝાદ ભારતમાં ભૂખમરાથી કોઈએ મરવું નહીં પડે. અનાજની નિકાસ કરવામાં આવશે
નહીં અને કાપડની આયાત બંધ થશે. ભારતના શાસકો પરદેશી ભાષા વાપરશે નહીં અને
સાત હજાર ફૂટ ઊંચે બેસીને રાજ ચલાવશે નહીં. લશ્કરી ખર્ચ નામ માત્રનો રહેશે. અન્ય
પ્રદેશો અથવા સ્થાનિક લોકોને કચડવા માટે લશ્કરનો ઉપયોગ કરવામાં નહીં આવે.
સૌથી ઓછો પગાર મેળવનાર નોકરિયાત અને સૌથી વધારે પગાર મેળવનાર અધિકારી
વચ્ચેની આવકનો તફાવત ઓછો રાખવામાં આવશે. અને ન્યાય મેળવવાનું કામ મોંઘું કે
મુશ્કેલ નહીં હોય.૧૩૭

હિંદુ-મુસ્લિમ એકતાને ઉનાળામાં ફટકો પડ્યો. પોતાના ધાર્મિક આગેવાનોનું અપમાન
થયાના હેવાલોથી ઉશ્કેરાયેલા મલબારના મોપલા મુસલમાનોએ બળવો ઉઠાવ્યો. આ
મોપલાઓ પોતાને આરબ વસાહતીઓના વંશજ ગણાવતા હતા. સરકાર સામેનો બળવો
હિંદુ જમીનદારો સામેનાં હુલ્લડોમાં ફેરવાઈ ગયો. "આઝાદ મુસલમાન રાષ્ટ્ર"ની ઘોષણા
કરવામાં આવી. ખૂનરેજી અને આગ ભડકી ઊઠી અને કેટલાક હિંદુઓને બળજબરીથી
વટલાવવામાં આવ્યા. સરકારે હજારો સિપાહીઓ મોકલ્યા અને રીતસરની લશ્કરી કારવાઈ
શરૂ કરવામાં આવી. ૨૩૩૯ મોપલાઓ હણાયા. પણ આ આંકડો તો પાછળથી જાહેર
કરવામાં આવ્યો. મોપલાઓની હિંસાખોરીનો ઇતિહાસ ઘણો લાંબો છે. ગાંધીજી અથવા
અલી ભાઈઓને તેઓ ઓળખતા પણ ન હતા. તેમના પાગલપણાને ભારતમાં અન્યત્ર
ચાલેલી ખિલાફત ચળવળ જોડે ખાસ કશો સંબંધ ન હતો. છતાં "મહમ્મદ અલી, શૌકત
અલી અને તેમના જેવા વિચાર ધરાવનાર લોકો"ની ઉશ્કેરણીને કારણે આ લોહિયાળ પ્રસંગ
બન્યો તેવું સરકાર કહેવા લાગી.૧૩૮ હિંદુ-મુસલમાનને જોડી દેનાર પુલને ખોદી કાઢવા માટે
આ પ્રસંગનો ઉપયોગ કરવામાં આવ્યો. મોપલા વિદ્રોહ દરમિયાન જબરદસ્તીથી
વટલાવવાના હેવાલો દેશભરમાં ફેલાવવામાં આવ્યા. આ હેવાલોમાં ઘણી અતિશયોક્તિ હોવા
છતાં તેમાં સચ્ચાઈનો અંશ પણ હતો. તેના પ્રત્યાઘાત રૂપે હિંદુ સમાજને બળવાન
બનાવવાનાં આંદોલનો શરૂ થયાં અને આ ચળવળોને કારણે મુસલમાનોમાં તંગદિલી ફેલાવા
લાગી.

મલબારના સમાચારને કારણે ગાંધીજીની ગાડી અટકી નહીં. મોપલા વિદ્રોહના સમાચારો
અન્ય પ્રદેશોમાં મોડા પહોંચ્યા અને અસહકાર જોડે તેનો સંબંધ જોડવામાં આવ્યો નહીં.
ટિળકના નિર્વાણ દિવસે - ઑગસ્ટની પહેલી તારીખે - નવા રોમાંચક કાર્યક્રમની શરૂઆત
થઈ. પરદેશી કાપડની હોળી કરવામાં આવી. રવીન્દ્રનાથ ઠાકુર નારાજ થયા અને ગાંધીજીના
ગાઢ મિત્ર ચાર્લી ઍન્ડ્રૂઝે પણ અણગમો દર્શાવ્યો. ઍન્ડ્રૂઝ જાતે ખાદી પહેરતા હતા. પણ
આવી હોળીમાં સુંદર અને ઉપયોગી વસ્તુનો નાશ થાય છે તેવી તેમની દલીલ હતી.
મહાત્માજીનો જવાબ હતો કે પરદેશી મિલમાં બનેલું કાપડ પહેરવામાં આવે તેનાથી કાંતણ-
વણાટ દ્વારા પોતાનું પેટ ભરવાનો હક્ક ભારતના કંગાળ લોકો ગુમાવતા હતા. ગાંધીજીએ