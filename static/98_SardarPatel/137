૧૯૨૨-૨૯/સરદાર ૧૩૭

પાછળ બહુ વાજબી દલીલો કરતા હતા. આવી એક સભાના સમાપનમાં તેમણે કહ્યું: "મારે
અત્યારે તમારી સંમતિ જોઈતી નથી. શાંતિથી વિચાર કરીને મારી પાસે આવજો. મારા
દરવાજા તમારા માટે હંમેશાં ઉઘાડા છે."૭૮ એકંદરે જોઈએ તો એલિસબ્રિજ યોજનાની
ચર્ચામાં વલ્લભભાઈનો લોકશાહી અભિગમ જણાઈ આવે છે. કાઉન્સિલમાં મોટી બહુમતી
હોવા છતાં ટીકાકારો પાસે જઈને વાત સાંભળવાની તેમની તૈયારી હતી. આ લોકશાહી
અભિગમ સ્પષ્ટ વક્તા પાટીદારનો હતો અને પોતાનાં મંતવ્યોમાં તેમને પૂરી શ્રદ્ધા હતી.
"કોઈ કામ કરવામાં લોકોનું હિત સંડોવાયું છે, તેવું મને લાગે તો હું આવાં કામ કરતો
રહેવાનો છું" તેવું તેમણે એક સભામાં કહેલું.૭૯

ઍડમિરલનાં દીકરી મેડેલીન સ્લૈડ સન ૧૯૨૫ના નવેમ્બરમાં અમદાવાદમાં આવ્યાં. આ
અંગ્રેજ સ્ત્રીએ પણ વલ્લભભાઈના કડક વર્તાવની નોંધ લીધી છે. સ્લૈડ મહાત્માજીના
આશ્રમમાં રહેવાનાં હતાં અને સ્ટેશન પર તેમને લેવા માટે વલ્લભભાઈ, મહાદેવ દેસાઈ અને
સ્વામી આનંદ ગયા હતા. થોડા વખત પછી મીરાંબહેન તરીકે જાણીતાં બનેલાં સ્લૈડે આ
પ્રસંગને યાદ કરતાં કહ્યું કે તે વખતે વલ્લભભાઈએ મહાદેવભાઈને કહ્યું કે "તમે બંને સામાન
લઈ આવો. હું તેમને મોટરમાં લઈ જાઉં છું." "હું ક્યાં છું તેની ખબર પણ પડ્યા અગાઉ
તો મને મોટરમાં બેસાડી દેવામાં આવી અને મારા સાથી મારી બાજુમાં ગોઠવાઈ ગયા."
એલિસબ્રિજ યોજનાના વિરોધીઓની નજર બહાર રહ્યું તે સ્લૈડ જોઈ શક્યાં: "મેં તેમની
સામે જોયું ત્યારે ચહેરા પર કરડાકીની સાથે માયાળુપણું અને આનંદી સ્વભાવનું મિશ્રણ મને
જોવા મળ્યું."૮૦

એલિસબ્રિજ યોજના અનુસાર ૬૭ લોકોએ સહકારી હાઉસિંગ સોસાયટી શરૂ કરી અને
મ્યુનિસિપાલિટીએ તેમને ટેકો આપ્યો. પણ સરકારે મંજૂરી આપવામાં ઘણું મોડું કર્યું. "છ
મહિનામાં અહીં નવું ગામ વસાવી દઈશ."૮૧ તેવો વલ્લભભાઈનો દાવો સફળ થયો નહીં.
ઘણાં રહેઠાણો તોડી પાડીને અને પોળના ભાગલા પાડીને કાળુપુર રિલીફ રોડ બાંધવાની
અતિ ચર્ચાસ્પદ યોજનાને પણ વલ્લભભાઈએ ટેકો આપેલો. એલિસબ્રિજ યોજના અને
રિલીફ રોડ યોજના વલ્લભભાઈના સત્તાકાળ દરમિયાન પૂરી કરી શકાઈ નહીં.

તેમણે ભરેલાં અન્ય પગલાં પણ સૂચક હતાં. અમદાવાદમાં રિપન હૉલનું નામ બદલીને
ગાંધી હૉલ રાખવામાં આવ્યું. મ્યુનિસિપાલિટીમાં નોકરી માટે ગૂજરાત વિદ્યાપીઠની
ડિગ્રીઓને માન્યતા આપવામાં આવી. મ્યુનિસિપાલિટીની શાળાઓમાં છોકરાછોકરીઓને
રેંટિયો કાંતતાં શીખવવામાં આવ્યું અને મ્યુનિસિપાલિટીના કર્મચારીઓના ગણવેશ માટે
પરદેશી કાપડને બદલે ખાદી વાપરવાનો નિર્ણય કરવામાં આવ્યો.૮૨ આવાં પગલાંથી સરકાર
નારાજ થઈ. છતાં વલ્લભભાઈની જહેમત અને આગેવાની અંગે અધિકારીઓ પ્રશંસા કરવા
લાગ્યા. સન ૧૯૨૫માં કલેક્ટર ગૅરેટે મુંબઈ સરકારને લખી જણાવ્યું કે
"મ્યુનિસિપાલિટીમાં કામનો ઉકેલ ઝડપથી થાય છે." "મ્યુનિસિપાલિટીના વહીવટી
તંત્રને ચેતનવંત બનાવવાનો મોટો યશ અત્યારના બોર્ડ અને તેના પ્રમુખને ફાળે જાય છે."૮૩
બે વરસ બાદ ઉત્તર વિભાગના કમિશનર સ્માર્ટે પણ "મ્યુનિસિપાલિટીનાં વિવિધ
ખાતાંઓમાં ઉત્સાહપૂર્વક થઈ રહેલાં કાર્ય"નો ઉલ્લેખ કર્યો.૮૪ વલ્લભભાઈની રાહબરી તળે
કાઉન્સિલ "તમામ સરકારી નિયમોનું તત્કાળ પાલન કરવા હંમેશાં તત્પર હોય છે" તેવું
પણ કલેક્ટર ગૅરેટે કબૂલ કરેલું છે.૮૫