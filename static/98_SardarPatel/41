૧૮૭૫-૧૯૧૮/પૂર્વરંગ : પરિશોધ ૪૧

વલ્લભભાઈની જિંદગીમાં મહત્ત્વનું ગણાય તેવું સન ૧૯૧૭નું વરસ પૂરું થયું. વલ્લભભાઈ
ગાંધીજીના અભિગમ સંબંધે વિચારી રહ્યા હતા અને તેમની બે પ્રવૃત્તિમાં તેમણે સક્રિય સાથ
આપ્યો હતો. ચંપારણ મેમોરૅન્ડમ અને વેઠપ્રથા સામેની ઝુંબેશ નોંધપાત્ર પ્રવૃત્તિઓ ગણાય.
વરસ પૂરું થવા આવ્યું ત્યારે વલ્લભભાઈએ બીજી પણ એક કામગીરી બજાવી હતી.
અમદાવાદમાં પ્લેગ ફાટી નીકળ્યો હતો. શાળાઓ અને અદાલતો બંધ કરી દેવામાં આવ્યાં
હતાં અને સંખ્યાબંધ લોકો અમદાવાદ છોડી ગયા હતા. પણ વલ્લભભાઈ તો "ભદ્રના
પોતાના નિવાસસ્થાને જ રહ્યા" અને "જીવ બચાવવા માટે ચાલ્યા જવાનો" ઇન્કાર કરતા
રહ્યા. માવળંકરે હેવાલ આપ્યો છે તેમ,

વલ્લભભાઈ શેરીઓમાં ઘૂમતા, ગટરો સાફ કરાવતા અને પ્લેગવાળા વિસ્તારોમાં
જંતુનાશક દવાઓ છંટાવતા હતા. મિત્રો દલીલ કરે ત્યારે ચૂપચાપ ટગર ટગર જોઈ રહેતા.
શબ્દો કરતાં તેમનું મૌન વધારે બોલકું હતું. તેઓ વગર બોલ્યે સંભળાવતા હતા. "મેં
સફાઈ કમિટીનું અધ્યક્ષપદ સ્વીકાર્યું છે અને તેની જવાબદારી ઉઠાવી છે. હું મારી
સલામતી માટે કેવી રીતે ભાગી છૂટું ? મારી ફરજ છોડીને ભાગવું એ તો જનતાનો દ્રોહ
કર્યા જેવું થાય. મારા હાથ નીચેના નોકરિયાતો પ્લેગનું જોખમ ઉઠાવે અને હું જીવ
બચાવવા ભાગી છૂટું !"૧૩૫

સન ૧૯૧૭માં ગુજરાતનાં ગામોમાં દુષ્કાળ પડ્યો. ગુજરાત સભાએ રાહત કાર્ય ઉપાડ્યું
તેમાં વલ્લભભાઈએ સક્રિય ભાગ ભજવ્યો. તેમના વતન ખેડા જિલ્લાના ખેડૂતોને કારણે
વલ્લભભાઈ પર શારીરિક અને માનસિક બોજો આવી પડ્યો. સન ૧૯૧૫માં ખેડામાં બહુ
થોડો વરસાદ પડ્યો હતો અને ખરીફની ફસલ નિષ્ફળ ગઈ હતી. સન ૧૯૧૬માં મોસમ
થોડી સારી હતી. સન ૧૯૧૭માં વરસાદ ખૂબ પડ્યો અને મનસ્વી રીતે પડ્યો. પહેલાં થોડી
જગાએ પૂર આવ્યાં. ઑક્ટોબર મહિનામાં તડકો જામ્યો તેથી ખેડૂતોએ ચોમાસું વીતી
જવાની ધારણા બાંધી અને બાજરી તથા કોદરાની લણણી કરવા ખેતરમાં ઊતરી આવ્યા.
ઑક્ટોબરની બાવીસમી તારીખે ધાન બધું ખળા-ખેતરમાં પડ્યું હતું ત્યારે અચાનક ત્રણ
દિવસ ધોધમાર વરસાદ તૂટૂ પડ્યો અને અનાજ સુકાવાને બદલે કોહવાઈ ગયું.૧૩૬ દસકાની
સ્થિરતા પછી એકાએક મજૂરીના દરમાં વધારો થયો. તેથી ખેડાના ખેડૂતોએ પોતાનો પાક
લણવા માટે ઊંચા દરે મજૂરી ચૂકવવી પડી. પહેલા વિશ્વયુદ્ધને કારણે કેરોસીન, લોખંડનો
સામાન, કાપડ, મીઠા જેવી અન્ય ચીજોના ભાવોમાં પણ વધારો થયો હતો. પોતાના ઘરના
લોકો માટે ખોરાક ખરીદવા માટે નાણાં મેળવવા લોકો મથામણ કરી રહ્યા હતા. ખેડૂતોએ
ડિસેમ્બરમાં ચૂકવવાના મહેસૂલમાં રાહત માગી. પણ ચારે તરફ લીલોતરી છવાયેલી જોઈને
છેતરાયેલા સરકારી અમલદારોએ આ અરજી પર કશું ધ્યાન આપ્યું નહીં. અધૂરામાં પૂરું
અમદાવાદથી પ્લેગ ખેડા જિલ્લામાં ફેલાયો અને સન ૧૯૧૭/૧૮માં લગભગ અઢાર હજાર
લોકોનો ભોગ લેવાયો. આ રોગના ભયથી ખેડાના ખેડૂતો સન ૧૯૧૭/૧૮ના શિયાળામાં
ખેતરની કાચીપાકી ઝૂંપડીઓમાં પડી રહ્યા.૧૩૭

ઉત્તર ખેડામાં કપડવંજ તાલુકાના કઠલાલા ગામના બે માણસો મોહનલાલ પંડ્યા અને
શંકરલાલ પરીખે ખેડૂતોની વાત ઉપાડી લીધી. મોહનલાલ પંડ્યાને વડોદરા રાજની