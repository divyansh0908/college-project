૪૦ પટેલ

સમિતિને આદેશ આપ્યો કે તેમણે વરિષ્ઠ અધિકારીઓ જોડે વાટાઘાટ કરીને "આ અન્યાયી
અને દુષ્ટ રિવાજ" કાયમ માટે નાબૂદ કરવો.

પરિષદ પછી વલ્લભભાઈએ વેઠની બાબતમાં મુંબઈ પ્રાંતના ઉત્તર વિભાગના કમિશનર
તરીકે ગુજરાતમાં સરકારના મુખ્ય અધિકારી ફ્રૅડરિક પ્રાટ પર પત્ર લખ્યો. પત્રનો મજકૂર
એવો હતો કે ગુજરાત સભા જનતાને વેઠ બંધ કરવાનો આગ્રહ કરવા ધારે છે અને વેઠ
ગેરકાયદેસર હોવાનું સમજે છે. પણ આવું પગલું ભરવા અગાઉ સરકાર વેઠને કાયદેસર ગણે
છે કે નહીં તેવું જાણવા ચાહે છે. વેઠ કાયદેસર ગણાતી હોય તો તે બાબતનો ખુલાસો સરકાર
કરશે ખરી ? તેવી પૃચ્છા પણ વલ્લભભાઈએ કરી હતી. વલ્લભભાઈના પત્રનો મુસદ્દો
ગાંધીજીએ તૈયાર કર્યો હતો. આ પ્રણાલીનો ઘણી વાર અમલ થતો.

વલ્લભભાઈને ખબર મળ્યા કે પ્રાટ આ કાગળથી એટલો ગુસ્સે થયો હતો કે તેણે આ
કાગળ કચરાની ટોપલીમાં નાખી દીધો. ચંપારણમાં લોકોને શિક્ષણ, સફાઈ અને
ચોખ્ખાઈના પાઠ ભણાવી રહેલા ગાંધીજી પાછા આવ્યા હતા. તેમને આ ખબર આપવામાં
આવી ત્યારે તેમણે વલ્લભભાઈને બીજો કાગળ લખવાની સલાહ આપી. આ કાગળની દશા
પણ પહેલા કાગળ જેવી જ થઈ અને કચરાની ટોપલીને સ્વાધીન થયો. ગાંધીજીની સલાહ
મુજબ વલ્લભભાઈએ ત્રીજો કાગળ મોકલ્યો તેમાં અગાઉના પત્રોના મુદ્દાઓ ફરી લખવામાં
આવ્યા. વધારાની નોંધ મૂકવામાં આવી કે દસ દિવસમાં જવાબ નહીં મળે તો વેઠ
ગેરકાયદેસર છે અને "કોઈ પણ સંજોગમાં લોકોએ વેઠ કરવી નહીં" તેવી સલાહ ગુજરાત
સભા જનતાને આપશે.૧૩૪

અતિશય ખીજવાયેલા પ્રાટે વલ્લભભાઈને મળી જવા માટે જણાવ્યું અને પોતાની
કચેરીએ મળવાનો સમય અને તારીખ પણ જણાવ્યાં. વલ્લભભાઈએ પોતાની મેળે અને
ગાંધીજીની સલાહ લીધા વગર જે કાગળ લખ્યો તે અભૂતપૂર્વ હતો. વલ્લભભાઈએ પ્રાટને
જણાવ્યું કે ચર્ચા કરવા જેવો કોઈ મુદ્દો પોતાને દેખાતો નથી. વેઠ કાયદેસર છે, તેવા કોઈ
ચુકાદા હોય તો તેમની જાણકારી મેળવવાનું પોતાને ગમશે. કમિશનર પોતે મળવા માગતો
હોય તો સભાની કચેરીએ આવી શકે છે. આ અપમાન જાણીબૂજીને કરવામાં આવ્યું હતું અને
રાજની પ્રતિષ્ઠાને ફટકો મારવા માટે કરવામાં આવ્યું હતું. બે કાગળોની ઉપેક્ષા કરનાર પ્રાટ
વલ્લભભાઈ પર તોછડાઈનો આરોપ મૂકી શકશે નહીં તેવું વલ્લભભાઈ બરાબર જાણતા
હતા. ગાંધીજીએ કાગળ જુદી રીતે લખ્યો હોત, તેવું આપણે ખાતરીભેર કહી શકીએ, પણ
વલ્લભભાઈ પોતાની શૈલીએ કામ કરતા હતા અને તેમાં સ્વમાનની ભાવના, તોછડાઈ અને
પોતાના પગલા વિશેનો આત્મવિશ્વાસ તરી આવતાં હતાં. તેમણે દસ દિવસ જવા દીધા આને
પછી વેઠની પ્રથા બંધ કરી દેવાની સલાહ આપતી પત્રિકા બહાર પાડવામાં આવી.
ગુજરાતનાં તમામ ગામડાંઓમાં આ પત્રિકા મોકલવામાં આવી, ગુજરાત સભાના
સંખ્યાબંધ સ્વયંસેવકો જનતાને જાગૃત કરવા ફરી વળ્યા. વેઠની પ્રથા પૂરેપૂરી નાબૂદ ન થઈ,
પણ આ પ્રથાને સખત ફટકો પડ્યો.

આ સમયે ચંપારણમાં ગાંધીજીના સત્યાગ્રહ અને સત્યને વળગી રહેવાના તેમના
નિર્ણયનો વિજય થયો. અંગ્રેજ સરકારે નમતું જોખ્યું અને ગાંધીજીની તપાસ ચાલુ રહી. તેના
પરિણામે સન ૧૯૧૭ના નવેમ્બરની ૨૯ તારીખે બિહારમાં ચંપારણ કૃષિ કાયદો ઘડવામાં
આવ્યો અને અનેક અણગમતી રસમો બંધ પડી ગઈ. બિહારના નાયબ ગવર્નર સર ઍડ્વર્ડ
ગેઈટે જાહેર કર્યું કે પોતે આ કાયદાનો સખતાઈથી અમલ કરશે.