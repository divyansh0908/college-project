૧૯૩૯-૪૫/બંધનગ્રસ્ત ૩૦૯

ગાંધીજીએ કબૂલ કર્યું કે "અત્યાર સુધી હું એમ કહેતો કે બ્રિટનને મારો સંપૂર્ણ નૈતિક ટેકો
છે. આજે પણ બ્રિટનની નામોશી થાય તેવું હું ઇચ્છતો નથી. પણ તેને નૈતિક ટેકો આપવા
મારું મન તૈયાર નથી. બ્રિટને ભારત જોડે કરેલા વર્તાવથી મને ખૂબ વેદના થઈ છે."
ભારતના ભાગલા પાડવાની અને ખસી જવાની બ્રિટનની તૈયારીથી આઘાત અનુભવતા
મહાત્માજી બર્માથી પાછા ફરેલા હિંદીઓ પ્રત્યે ભેદભાવ રખાયાનું સાંભળીને વધારે
વિચલિત થઈ ઊઠ્યા હતા. "ગોરાઓ માટે એક રસ્તો અને કાળાઓ માટે બીજો માર્ગ,
ગોરાઓ માટે ખોરાક અને રહેઠાણની વ્યવસ્થા અને કાળાઓ માટે કંઈ નહીં!"૧૨૯ તેવું
ગાંધીજી પોકારી ઊઠ્યા હતા. બ્રિટન ભારતના રક્ષણ માટે નહીં, પણ પોતાનાં હિતની
જાળવણી માટે રહ્યું છે તેની ખાતરી થઈ જવાથી ગાંધીજી બ્રિટનને ચાલ્યા જવાનું કહી રહ્યા
હતા.

વલ્લભભાઈ જાપાનથી ભોળવાયા ન હતા. જુલાઈની આખરમાં તેમણે કહ્યું છે "જાપાની
રેડિયો દરરોજ જાહેર કરે છે કે તેઓ ભારતનો કોઈ પણ ભાગ જીતવા માગતા નથી અને
તેમની લડાઈ માત્ર અંગ્રેજોને ભગાડવા માટે છે. આ જાપાની લાલચ આપણા કેટલાક લોકોને
ગળે ઊતરી ગઈ છે.... સુભાષ બોઝ જાપાન જઈને બેઠા છે. પણ જાપાની કે રૂસી પ્રચારથી
ભોળવાઈ જઈએ તેવા મૂરખ આપણે નથી. તેઓ આવશે અને આપણને આઝાદ કરી જશે
તેવું આપણે માની શકીએ નહીં."૧૩૦ પણ બ્રિટનથી વલ્લભભાઈ ખૂબ નારાજ થયા હતા
અને અંગ્રેજોના પરાજયની ખબર આવે તો તેનાથી તેમને દિલગીરી કે સહાનુભૂતિ થતી નહીં.
દાખલા તરીકે રંગૂનનું પતન થયું તે પહેલાં તેમણે કહ્યું કે:

સિંગાપુર પડ્યું છે. મલાયા ખોઈ બેઠા છીએ. જાવા અને સુમાત્રા જિતાઈ ચૂક્યાં છે.
અને એકાદબે દિવસમાં રંગૂન પણ કદાચ પડશે. હવે અંગ્રેજો કહે છે કે "અમને મદદ
કરો." આપણે શી મદદ આપી શકીએ ? આપણે મડદાં ઉપાડવાનું કામ કરવાનું છે ?૧૩૧

આવો એકાદ પ્રહાર કરવાનું વલ્લભભાઈ ચૂકતા નહીં. પણ ખુદ સરકારે પણ કબૂલ કર્યું છે
કે "વલ્લભભાઈને ફાસીવાદી અથવા જાપાન તરફી લાગણી હોય તેવું દેખાતું નથી."૧૩૨
સરકારના મત પ્રમાણે વલ્લભભાઈનો અંગ્રેજો સામેનો કડવો વિરોધ લગભગ ધિક્કારની
કક્ષાએ પહોંચ્યો હતો, અને અંગ્રેજોને અહીં રહેવા દેવા કરતાં બીજી જે પરિસ્થિતિ હોય તે
વધારે સારી હશે તેવું તેમને લાગતું હતું. પોતાના હાથ છૂટા કરી દેવામાં આવે તો જાપાનનો
સામનો વધારે સારી રીતે કરી શકાશે તેવો તેમનો ખ્યાલ હતો.૧૩૩

"અમેરિકનો તમને જાપાન તરફી ગણતા થયા છે તેનો ખ્યાલ તમને છે કે નહીં ?" તેવું
જવાહરલાલે ગાંધીજીને મે માસની ૨૦મી તારીખે પૂછ્યું હતું. ગાંધીજીએ જવાબ વાળ્યો કે
"જે વાત મારા સ્વપ્નામાં પણ નથી તેવી કલ્પના લોકો કરે તો હું શું કરી શકું ?"૧૩૪
મીરાંબહેન ઓરિસ્સામાં હતાં. કાંઠા પરના લોકોને જાપાની આક્રમણનો ભય લાગતો હતો.
તેમના માટે તેમણે ગાંધીજીની સલાહ પૂછી. મે માસની આખરમાં ગાંધીજીએ તેમને લખેલા
પત્રમાં જાપાની આક્રમણ સામેનો ગાંધીજીનો વિરોધ સ્પષ્ટ રીતે જોવા મળે છે. મહાત્માજી
લખે છે :