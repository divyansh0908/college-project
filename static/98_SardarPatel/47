૧૮૭૫-૧૯૧૮/પૂર્વરંગ : પરિશોધ ૪૭

૧૯૫૭માં મૌલાનાએ ઇન્ડિયા વિન્સ ફ્રીડમ લખ્યું. વલ્લભભાઈ-ગાંધીજીના સંબંધ અંગે
બીજી કારણ-મીમાંસા પણ કરવામાં આવે છે :

ચંપારણના સમાચારથી વલ્લભભાઈએ પોતાની જિંદગીનો અત્યંત મહત્ત્વનો નિર્ણય
કર્યો. પોતાની સાહજિક દૂરંદશીથી તેમને ખ્યાલ આવી ગયો હતો કે આ માણસ
(ગાંધી) આમજનતાની ચાહના મેળવશે.... આવા લોકપ્રિય આગેવાન જોડે પોતાનું
ભવિષ્ય સાંકળી લઈને પોતાની જિંદગીનાં મુરાદ અને હેતુ પાર પાડવાની તક પટેલને
મળી ગઈ.૧૫૯

પણ પ્રસંગોનો ક્રમ જોઈએ તો આ દૃષ્ટિબિંદુ પણ ખોટું ઠરે છે. પહેલામાં
વલ્લભભાઈનું મહત્ત્વ ઘટી જાય છે તો બીજામાં ભવિષ્ય કાળને પારખી લેવાની શક્તિ
તેમનામાં હતી તેવું ધારી લેવામાં આવે છે. આ બંને મંતવ્યો ખોટાં ઠરે છે કારણ કે
સંબંધ બાંધવાની શરૂઆત વલ્લભભાઈએ નહીં પણ ગાંધીજીએ કરી છે. ગાંધીજીને
વલ્લભભાઈને મેળવી લેવાની જરૂર હતી અને ઇચ્છા પણ હતી. ગાંધીજીએ
વલ્લભભાઈનું ઘડતર કર્યું નથી, અને સ્વાર્થી હેતુ સાધવા કે મુરાદ બર લાવવા માટે
વલ્લભભાઈએ ગાંધીજીનો ઉપયોગ કર્યો નથી અથવા તેમની જોડે સંબંધ વધાર્યો નથી.
મક્કમ સ્વભાવના ગાંધીજીએ પોતાના જેવા મક્કમ માણસ વલ્લભભાઈનો સંગાથ
શોધ્યો અને વલ્લભભાઈએ તે સંબંધ વધાવી લીધો. ગાંધીજીએ મદદનીશની માગણી
કરી ન હોત તો અતિશય સ્વમાની વલ્લભભાઈ ભવિષ્યની કારકિર્દીને લોકપ્રિય
આગેવાન સાથે સાંકળી લેવાના હેતુથી સામે ચાલીને ગયા ન હોત. આ મુદ્દો કબૂલ
રાખીએ તોપણ મહાન તક મેળવવાની ક્ષણ વગર માગ્યે સામે ચાલીને આવી ત્યારે
વલ્લભભાઈએ તક ઝડપી લીધી, તેવું કહી ન શકાય ? આ રજૂઆતમાં પણ વિકૃતિ છે.
ઉપલબ્ધ પુરાવાઓ દર્શાવે છે કે વલ્લભભાઈ તકનો લાભ લેવા માટે નહીં પણ
ગાંધીજીની અને ખેડા જિલ્લાના ખેડૂતોની જરૂરિયાત સંતોષવા માટે પગલું ભરી રહ્યા
હતા. પોતે ગાંધીજી સાથે જોડાયા તે બાબતમાં તેમણે સન ૧૯૨૫માં કહ્યું હતું કે
(મહાત્માજીથી) "અળગા રહેવું તે અપરાધ ગણાય."૧૬૦

બહુ લાંબે ગાળે સત્તા મળવાની સંભાવના વલ્લભભાઈએ નિહાળી હશે, પણ સન
૧૯૧૮માં સત્તાપ્રાપ્તિ તેમનો હેતુ કે આંકાક્ષા ન હતાં. ઊલટું કૉંગ્રેસના રાજકારણમાં,
ટિળકની લોકપ્રિયતામાં અને મુંબઈની ધારાસભામાં તેમને લવલેશ પણ રસ ન હતો.
"ટિળક તે જમાનામાં આખા હિંદુસ્તાનમાં સૌથી વધારે સત્તાશીલ આગેવાન હતા"
તેવું ભારતમંત્રી મોન્ટેગ્યુએ સન ૧૯૧૮ના મે માસમાં કબૂલ કર્યું હતું.૧૬૧ ટિળક માટે
વલ્લભભાઈને અનહદ માન હોવા છતાં૧૬૨ તેમની જોડે સંબંધ બાંધવાની કોશિશ તેમણે
કરી નથી. વગર આમંત્રણે તો વલ્લભભાઈ મ્યુનિસિપાલિટીમાં પણ ગયા નથી. સન
૧૯૧૭-૧૮માં ગાંધીજીના ભાવિ પ્રભાવનો અંદાજ કાઢવાનું કામ અતિશય કઠણ હતું તે
હકીકત ધ્યાનમાં રાખીએ તો કોઈ સ્વાર્થી ગણતરીથી નહીં પણ કેવળ હિંમતથી પ્રેરાઈને
વલ્લભભાઈએ પડકાર ઝીલી લીધો હતો, તેવું કહી શકાય. આમાં કોઈ ચાલબાજી
નથી, પણ ઝંપલાવવા જેવું પગલું છે. પણ આપણે વિધાતાએ ભજવેલો ભાગ પણ