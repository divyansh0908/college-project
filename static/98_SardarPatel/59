૧૯૧૮-૨૨/સાથીદાર ૫૯

આ લડતની પ્રેરણા આપનાર ગાંધીજી બાયલાઓને બહાદુર બનાવવા સમર્થ છે. પણ
હિંદુસ્તાનમાં ખેડા જિલ્લો તો બહાદુર લોકોની ભૂમિ છે. આવી રીતે બહારની મદદ
લેવાનો વિચાર સુધ્ધાં આ લોકો કરવાના નથી.૩૨

ચંપારણમાં ગાંધીજી સાથે કામ કરનાર અને વલ્લભભાઈના બે ભાવિ સાથીદાર -
રાજેન્દ્રપ્રસાદ અને જીવતરામ કૃપાલાણી ખેડામાં શું થઈ રહ્યું છે તે જોવા માટે બિહારથી ખેડા
આવ્યા. કૃપાલાણી અમદાવાદમાં ત્રણ મહિના અગાઉ વલ્લભભાઈને મળ્યા હતા.
વલ્લભભાઈમાં આવેલું બાહ્ય અને આંતરિક પરિવર્તન કૃપાલાણી જોઈ શક્યા. તેમણે
પાછળથી લખ્યું છે,

પહેલી વખત સરદારને મળ્યો ત્યારે હજી તેઓ નવાસવા ગાંધીજીના રંગે રંગાયા હતા.
યુવાન, ફૅશનદાર બૅરિસ્ટર માટે યોગ્ય ગણાય તેવી રીતે તેઓ રહેતા હતા. ત્યાર પછી ટૂંક
સમયમાં ખેડાની લડતમાં ભાગ લેવા માટે તેમણે અમદાવાદ છોડ્યું.

થોડા સમય પછી હું પણ સરદારની પાછળ ત્યાં ગયો. ત્યાં તેમની રહેણીકરણી જોઈને
મને બહુ નવાઈ લાગી. તેમણે પરદેશી પહેરવેશ છોડી દીધો હતો અને તેની સાથે પોતાનું
એશઆરામી જીવન પણ ત્યજી દીધું હતું. કાર્યકારોની સાથે જ રહેતા હતા. સાદો ખોરાક
જમતા અને જમીન પર સૂઈ રહેતા હતા. પોતાનું બધું કામ જાતે કરી લેતા. પોતાનાં
કપડાં પોતે જ ધોઈ નાખતા અને ગામડાંઓમાં પગપાળા ફરતા.... પણ તેમની પ્રકૃતિ
જેમની તેમ હતી. આખો દિવસ હસતા અને હસાવતા રહેતા. નવા આવેલા સાથીદારોને
પણ પોતાના અનોખા વ્યંગવિનોદથી તેમણે આનંદ કરાવ્યો.

પોતાને માટે નવા પ્રકારનું જીવતર પસંદ કરવામાં તેમને જિંદગીની સાર્થકતા જણાવી
હતી. લડતને તેમણે પોતાની બનાવી દીધી હતી અને તેમાં જીત મેળવવા પર ધ્યાન
સર્વાંશે કેન્દ્રિત કર્યું હતું.

આપણા આગેવાનોના જીવનમાં મેં આ વસ્તુ વારંવાર જોઈ છે. આઝાદીની લડાઈમાં
જોડાવાની સાથે તેમનું પૂર્વજીવન છૂટી જતું અને ફરી વખત તે રીતે જીવવાનો વિચાર પણ
કોઈને આવતો નહીં. ભારતવાસી તરીકે જાણે તેમનો નવો અવતાર થતો.૩૩

પ્રાટ અને તેના માણસો પણ બેસી રહ્યા નહીં. ગાંધીજી ઇંદોર હતા ત્યારે વડતાલમાં
મહેસૂલ ન ભરનાર કેટલાક ખેડૂતોની જમીન જપ્ત કરવામાં આવી. છતાં ખેડૂતોએ મહેસૂલ
ભર્યું નહીં, ત્યારે તેમની મિલકત જપ્ત કરીને વેચી નાખવામાં આવી. પાછા ફર્યા પછી
ગાંધીજી અને વલ્લભભાઈ સંખ્યાબંધ ગામડાંઓમાં ફર્યા, નરહરિ પરીખ પણ તેમની જોડે
હતા. તેમણે જોયું કે

વલ્લભભાઈ ભાગ્યે જ બોલતા. ગાંધીજી અમલદારો જોડેની વાટાઘાટો અને પત્રવહેવાર
કેવી રીતે ચલાવે છે તે બારીકાઈથી જોયા કરતા. લોકોનું ખમીર ટકાવી રાખવાની અને
તેમની તાકાત પારખવાની ગાંધીજીની પદ્ધતિ પણ નિહાળતા. લડત પુરજોસમાં હતી
ત્યારે પણ ગાંધીજી સમાધાન માટે તક શોધ્યા કરતા તે પણ તેમણે જોયું હતું.૩૪