૧૯૨૨-૨૯/સરદાર ૧૨૧

અધિકારીએ વેરો નાખવાનો વિરોધ કર્યો હતો. બીજો પુરાવો તો સરકારની આબરૂને મોટા
ફટકારૂપ હતો. અલિયો બાબર દેવાને પકડાવી દેવામાં મદદરૂપ થઈ પડશે, તેવી ઠગારી
આશાને કારણે પોલીસ અલિયા જોડે મળી ગઈ હતી, અને તેને હથિયાર પૂરાં પાડતી હતી.

આ પુરાવા મળી ગયા પછી વલ્લભભાઈએ ફટકો મારવાનું ઠરાવ્યું. ડિસેમ્બરની પહેલી
તારીખે બોરસદમાં ગુજરાત પ્રાંતિક કૉંગ્રેસ સમિતિની બેઠક મળી અને લોકોને આ વેરો ન
ભરવાની શિખામણ આપવામાં આવી. શહેરના નાગરિકોની તે દિવસે મળેલી સભામાં
વલ્લભભાઈએ કહ્યું કે :

"આ માત્ર બેત્રણ રૂપિયાનો સવાલ નથી." અત્યાર સુધી અંકુશમાં રાખવામાં આવેલી
તેમની તીખી જબાનને છૂટી લગામ મળી ગઈ. "આપણે બેત્રણ રૂપિયા ન આપી
શકીએ તેવા ભિખારી નથી, પણ સરકાર આપણને બહારવટિયાના મળતિયા ઠરાવીને આ
રકમ આપણી પાસેથી વસૂલ કરવા માગે છે. પોતાનું તંત્ર પડી ભાંગ્યું છે અને તિજોરી
ખાલી થઈ ગઈ છે, તેવું સરકાર કબૂલ કરે તો વહીવટ સંભાળી લેવાની આપણી તૈયારી
છે."૩૧

બીજે દિવસે આખરી નિર્ણય કરવા માટે બોરસદમાં તાલુકાના છ હજાર રહેવાસીઓ એકઠા
મળ્યા, તેમાં મોટા ભાગના ખેડૂતો હતો. આ સભામાં વલ્લભભાઈએ પોતાની પાસેના
કેટલાક પુરાવા રજૂ કર્યા. આ વેરા સામે કલેક્ટરે દર્શાવેલા વિરોધનો તેમણે ઉલ્લેખ કર્યો.
"તેનો કાગળ મારા ખિસ્સામાં છે." અને પછી પોલીસે અલિયા સાથે બાંધેલા સંબંધોનો
ઉલ્લેખ કર્યો :

મને આ બાબતની ખાતરી છે.... અલી નામનો બહારવટિયો છૂટો ફરે છે. બાબર
પકડાયો નહીં, ત્યારે પોલીસે આ મહાપુરુષ જોડે દોસ્તી બાંધી અને એક બહારવટિયાની
મદદ લઈને બીજા બહારવટિયાને ઠેકાણે પાડવાનું ઠરાવ્યું. તેને હથિયારો અને દારૂગોળો
આપ્યાં. સરકારની દયા ખાવી કે તેના પર લ્યાનત વરસાવવી !

આ વેરો નાખવા માટે સરકારે આપેલાં કારણોની તેમણે છણાવટ કરી.

એવું કહેવામાં આવે છે કે... લોકો બાતમી કે સાક્ષી આપવા આવતા નથી. આ વાત
કેટલી સાચી છે તે જોઈએ. બાબરે બાવીસ ખૂન કર્યાં છે તેમાંથી એક પણ માણસ શ્રીમંત
નથી. તેણે કેવળ મજા કરવા માટે ખૂન કર્યાં નથી. આ બધા પોલીસના બાતમીદારો
હતા. બાવીસ બાતમીદારોનાં ખૂન થયાં છતાં સરકાર એવું કહેતી હોય કે લોકો બાતમી
આપતા નથી તો અમારે પૂછવું જોઈએ કે કેટલા પોલીસનાં ખૂન થયાં છે ?

બારૈયાઓ અને પાટણવાડિયાઓને દારૂ છોડવાની શિખામણ આપીને વલ્લભભાઈએ
"અહીં હાજર રહેલો કોઈ માણસ બહારવટિયાને કોઈ પણ રીતે મદદ આપતો હોય" તો
આવી હલકી અને તિરસ્કૃત પ્રવૃત્તિ છોડી દેવાની તેમણે વિનંતી કરી. પછી લડત માટે લોકો
કેટલા તૈયાર છે તેની તેમણે ચકાસણી કરી :