૨૩૦ પટેલ

ઉપવાસ કરી રહેલા ગાંધીજી પાસે રહેવા માટે મહાદેવભાઈને પરવાનગી આપવામાં આવી.
ગાંધીજી પાસે આવી પહોંચેલા રાજાજીએ વલ્લભભાઈને લખ્યું, "મહાદેવભાઈના આવવાની
રાહમાં છીએ. તમારા માટે આ કેટલું દુઃખદાયક હશે તે હું સમજી શકું છું."૧૪૦ જેલમાંથી
છૂટેલા ગાંધીજીએ જનતા જોગ બહાર પાડેલા પહેલા નિવેદનમાં વલ્લભભાઈનો ઉલ્લેખ છે:

સરદાર જોડે જેલમાં સાથે રહેવાની તક મળી તે મારા જીવનનો સૌથી મોટો આનંદ છે.
તેમની અદમ્ય હિંમત અને આપણા દેશ માટેના ધગધગતા પ્રેમથી હું વાકેફ હતો, પણ
છેલ્લા સોળ મહિનામાં તેમની સાથે આટલો બધો સમય ગાળવાનું સદ્ભાગ્ય મળ્યું તે
મને અગાઉ કદી મળ્યું ન હતું. તેમના પ્રેમ અને આદરથી હું ગૂંગળાઈ જતો અને મને
હંમેશાં મારી પ્રેમાળ માતા યાદ આવતી.

ખેડા અને બારડોલીના ખેડૂતોની વ્યથા અને વેદના અંગે વલ્લભભાઈ કેટલી ચિંતા સેવે છે
તે હું કદી ભૂલવાનો નથી.૧૪૧

ગાંધીજી બધા ઉપવાસમાંથી જીવતા રહેશે અને ગોળીથી મરશે તેવું તેમના સાથીદારો
હજી જાણતા ન હતા. ગાંધીજીની ઉંમર વધતી ગઈ, તેમ તેમ તેમના દરેક ઉપવાસ સાથીઓ
માટે વધારે ચિંતાનો વિષય થઈ પડ્યા. પણ મિત્રો કે દાક્તરો કરતાં પણ ગાંધીજી પોતાની
શરીરશક્તિ અંગે વધારે વાકેફ હતા. ઉપવાસના દસમા દિવસે રાજાજીએ કારાવાસમાં
પુરાયેલા, એકલા પડી ગયેલા અને ચિંતાતુર વલ્લભભાઈને લખી જણાવ્યું કે "બાપુની
તબિયત અદ્ભુત કહી શકાય તેટલી સારી છે અને મને આશા છે કે બધું સારું થશે."૧૪૨
આખરે ૨૯ મેનો દિવસ આવ્યો અને ચિંતામુક્ત થયેલા વલ્લભભાઈએ તથા જેલમાં નવા
આવેલા છગનલાલ જોશીએ ગાંધીજી, મહાદેવભાઈ અને દેવદાસને કાગળો લખ્યા.

ગાંધીજી પર પત્રઃ ભગવાને ખરેખર બહુ દયા કરી છે, પણ હવે તમે અમારા પર થોડી
દયા કરો તેવી મારી માગણી છે. મહાદેવભાઈને પત્રઃ આજે આપણી આંખો હરખનાં
આંસુથી ઊભરાય છે, અને આપણે ભગવાનનો આભાર માનવાનો છે. આજે સાંજે
તમારો કાગળ આવશે, તેવી રાહ જોઉં છું. દેવદાસને પત્રઃ બાને અમારા પ્રણામ કહેજો
અને તેમના આશીર્વાદ આપવા કહેજો. અમે તો કંઈ કામમાં આવ્યા નહીં.૧૪૩

ઉપવાસને બીજે દિવસે વલ્લભભાઈને લખેલા પત્રમાં ગાંધીજીએ "પોતાની પ્રેમભરી
સંભાળ"નો ઉલ્લેખ કર્યો હતો.૧૪૪ ઉપવાસ પૂરા થયા પછી ચોથેપાંચમે દિવસે તેમણે પત્ર
લખ્યો અને સાથે કેરી મોકલી. આ કેરી જેલના અધિકારીઓએ આવવા દીધી.

વલ્લભભાઈનો ગાંધીજીને પત્ર, ૫-૬-૩૩ : લગભગ મહિના પછી તમારા હસ્તાક્ષર
જોવા મળ્યા.... તમે કેરી શા માટે મોકલી ? આજે તમે મને લાડ લડાવો છો, પણ
ભગવાન જાણે તમે કાલે શું કરશો. તમારી દયા અને અહિંસામાં પણ કેટલી ક્રૂરતા અને
હિંસા છે ! મારી વાત માનવી ન હોય તો બાને પૂછી જોજો. બા મારી વાત સાથે પૂરેપૂરાં
સહમત થશે.૧૪૫