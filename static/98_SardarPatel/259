૧૯૩૪-૩૯/અધિષ્ઠાતા ૨૫૯

નરીમાને પણ આ ફેંસલો સ્વીકારી લીધો. પણ અઠવાડિયા પછી તેમણે ફેરવી તોળ્યું.
"માનસિક હતાશા"ને કારણે તેમણે ફેંસલો મંજૂર રાખ્યો હોવાનું જાહેર કર્યું.૭૭ પરિણામે
કૉંગ્રેસ કારોબારીએ જાહેર કર્યું કે "કૉંગ્રેસમાં વિશ્વાસ કે જવાબદારીવાળો કોઈ પણ હોદ્દો
ધરાવવા માટે નરીમાન લાયક નથી."૭૮ નરીમાને મુંબઈ કૉંગ્રેસનું પ્રમુખપદ છોડવું પડ્યું.

અસ્થિર હોવા છતાં નરીમાન ઓજસ્વી હતા અને સરકાર સામે લાંબો વખત લડ્યા
હોવાને કારણે તેમના માટે લોકોને સહાનુભૂતિ પણ હતી. આ ઉપરાંત લાંબો વખત ચાલુ
રહેલી અખબારી ઝુંબેશને કારણે સરદાર માટે એવી છાપ ઊભી થઈ કે વલ્લભભાઈ તેજસ્વી
લોકોની રાજકીય કારકિર્દી ખતમ કરે છે. પોતાની આવી છાપ ઊભી કરતી પ્રચાર-ઝુંબેશથી
સરદાર અકળાયા હતા તે આપણે જોઈ ગયા છીએ. તે વખતે મુંબઈ કૉંગ્રેસના મંત્રી સદોબા
પાટિલે નોંધ્યું છે કે બહાદુરજીનો ચુકાદો આવ્યો ત્યારે વલ્લભભાઈની "આંખો ભીની"૭૯
થઈ ગઈ હતી. અને "વલ્લભભાઈએ પાળેલા સંયમ"ની નોંધ મહાત્માજીએ પણ લીધી
હતી.૮૦ પણ લોખંડીપણાની આવી છાપ હંમેશાં વિઘ્નરૂપ ન હતી. આ છાપને કારણે
વલ્લભભાઈની સૂચનાઓનું પાલન થતું અને વલ્લભભાઈનાં સમય અને શક્તિનો બચાવ થતો.

વલ્લભભાઈ ન હોત તો પોતે મુંબઈના મુખ્ય પ્રધાન બની શક્યા હોત તેવી નરીમાનની 
વાત કદાચ સાચી હતી. ઊલટ પક્ષે "પોતે આ ચૂંટણીમાં સીધી કે આડકતરી રીતે કદી કશો
પ્રભાવ વાપર્યો નથી"૮૧ તેવી વલ્લભભાઈની જાહેરાત સર્વાંશે સાચી નથી, કારણ કે તેમાં
ઇરાદા અને પરિણામનું સંમિશ્રણ થઈ જાય છે. વલ્લભભાઈના વલણથી ધારાસભ્યો અવશ્ય
પ્રભાવિત થયા હતા. આનું પરિણામ નરીમાન માટે ખરાબ આવ્યું, પણ વલ્લભભાઈએ
વાજબીપણાની હદ ઓળંગી નથી. વલ્લભભાઈનો મત ગણતરીમાં લીધા વગર શેખચલ્લીનાં
સ્વપ્ન સેવવાની ભૂલ નરીમાને કરી, તે તેમના દુઃખનું મૂળ છે. સન ૧૯૩૭ની સાલમાં
મુંબઈમાં આવી ભૂલ કોઈ ભુલકણો કૉંગ્રેસી જ કરી શકે. દસ વરસ પછી સરદાર ભારતના
નાયબ વડા પ્રધાન હતા, ત્યારે નરીમાને તેમની માફી માગી, કૉંગ્રેસમાં ફરી વખત જોડાયા
અને મુંબઈ મ્યુનિસિપાલિટીમાં કૉંગ્રેસી નગરસેવકોના અગ્રણી બન્યા. થોડા વખત પછી સન
૧૯૪૮ના ઑક્ટોબરની ૪થી તારીખે નરીમાન દિલ્હીની મેઇડન હોટલમાં હૃદયરોગના
હુમલાને કારણે અવસાન પામ્યા. નરીમાનનાં સગાંઓની માગણી અનુસાર "નરીમાનના
મૃતદેહને ખાસ વિમાન દ્વારા મુંબઈ પહોંચાડવાની વ્યવસ્થા" સરદારે કરી આપી.૮૨
નરીમાન એક "જમાનામાં મુંબઈના બેતાજ બાદશાહ હતા" તેવું પણ સરદારે કહ્યું.૮૩ સન
૧૯૩૭ના બનાવોને કારણે સરદારની આદરાંજલિમાં કશો ફેર પડ્યો નહીં.

મુંબઈના બીજા રહેવાસી જિન્નાહ પણ સત્તા મેળવવાની તક અંગે વલ્લભભાઈ જેટલા જ
સજાગ હતા. તેમની રાહબરી તળે મુસ્લિમ લીગે મુંબઈ ધારાસભામાં મુસલમાનો માટેની
૩૦ બેઠકોમાંથી ૨૦ બેઠકો જીતી લીધી હતી, અને આખા દેશમાં થઈને ૧૦૮ બેઠકો મેળવી
હતી. મે મહિનામાં જિન્નાહે "હિંદુ-મુસ્લિમ એકતા" અંગેનું કહેણ મોકલ્યું ત્યારે તેમના
મનમાં કૉંગ્રેસી-લીગની સંયુક્ત સરકારોનો ખ્યાલ હતો. આને પરિણામે દરેક પ્રાંતના
પ્રધાનમંડળ અંગે બોલવાનો અધિકાર જિન્નાહને મળવાનો હતો. તેને લીધે કૉંગ્રેસી મુખ્ય
પ્રધાનોના સ્વેચ્છાધિકાર પર મર્યાદા મુકાઈ જાય અને વલ્લભભાઈ જવાહરલાલ, આઝાદના