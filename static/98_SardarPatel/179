૧૯૨૯-૩૪/રાજકેદી ૧૭૯

સપ્ટેમ્બરના પહેલા અઠવાડિયામાં વેદારણ્ય પરિષદમાં તેમણે કહ્યું હતું કે, "સહુ કોઈ
ગાંધીજીને પ્રમુખપદ સોંપવા આતુર છે." દસ પ્રાંતિક સમિતિઓએ ગાંધીજીના નામની
દરખાસ્ત મૂકી હતી અને નવા પ્રમુખ તરીકે ગાંધીજીના નામની જાહેરાત પણ કરી દેવામાં
આવી હતી.

પણ ગાંધીજીએ આ હોદ્દો સ્વીકારવાનો ઇનકાર કર્યો. પાંચ પ્રાંતિક સમિતિઓએ સૂચવેલા
વલ્લભભાઈ અને ત્રણ પ્રાંતિક સમિતિઓએ સૂચવેલા જવાહરલાલ વચ્ચે પસંદગી કરવાની
હતી. સપ્ટેમ્બરની આખરમાં લખનૌમાં મળેલી કૉંગ્રેસ સમિતિએ મહાત્માજીને ફેરવિચાર
કરવાની વિનંતી કરી, પણ ગાંધીજી પોતાની વાતને વળગી રહ્યા. ઉત્તર પ્રદેશના નરેન્દ્રદેવ
અને બાલકૃષ્ણ શર્મા જવાહરલાલના યુવાન અને ઉત્સાહી ટેકેદારો હતા. તેમણે વલ્લભભાઈ
પર દબાણ કરવા માંડ્યું અને "સરદાર શું કહે છે ?" "સરદાર શું કરશે ?" તેની ચર્ચા
કરવા માંડી. આ વખતે તેમણે ભજવેલા પાઠની યાદ તાજી કરતાં સરદારે ઓગણીસ વરસ
પછી તેમને જવાહરલાલના 'ડાઘિયા કૂતરા' ગણાવ્યા હતા. તેમની ધીટતાથી સરદાર
અકળાયા હતા, પણ ગાંધીજીએ તેમનું નામ પાછું ખેંચી લેવાની સલાહ આપી ત્યારે તેમણે
તાબડતોબ આ સલાહ માન્ય રાખી.૧૨

વલ્લભભાઈની કારકિર્દી જોતાં આ વર્તન અપેક્ષિત હતું. પણ વલ્લભભાઈએ આપેલા
નામ 'ડાઘિયા' પરથી એવું લાગે છે કે તેમના મનમાં કડવાશ હતી. આ કડવાશનાં ઘણાં
કારણ છે. સન ૧૯૨૯-૩૦નો કૉંગ્રેસ પ્રમુખ માત્ર પ્રમુખ ન હતો. કૉંગ્રેસે પ્રતિજ્ઞા લીધી હતી
તે લડતનાં મંડાણ કરીને, ભારતના ધ્યેય તરીકે 'પૂર્ણ સ્વરાજ'ની ઘોષણા કરીને, આ પ્રમુખ
મહાત્માજીનો અનુગામી બની શકે. વળી જવાહરલાલ ઉંમરમાં ઘણા નાના હતા અને નાની
ઉંમરના લોકો પાસે નમતું મૂકવું તે પાટીદાર રસમમાં બંધ બેસતું થાય નહીં. સન ૧૯૦૫માં
વિઠ્ઠલભાઈને પોતાના પહેલાં વિલાયત જવા દીધા તે પાટીદાર રસમનો અતિરેક કહી શકાય.
પણ જવાહરલાલને આગળ જવા દેવા તે આ રસમથી વિરુદ્ધ થાય. જવાહરલાલના વિચારો
યોગ્ય છે અથવા જવાહર પોતા કરતાં વધારે સારા પ્રમુખ નીવડશે તેવું વલ્લભભાઈ માનતા ન
હતા. ચોથું વલ્લભભાઈ જાણતા હતા કે ઉંમરના તફાવતની બાબતમાં જે દાખલા
બેસાડવામાં આવશે તેને પલટાવવાનું કામ ભવિષ્યમાં મુશ્કેલ બની જશે.

પણ પાંચમું કારણ સૌથી વધારે વેદનાકારી હતું. જેના માટે થઈને તેમણે ઘરબાર છોડ્યાં
અને બીજી કોઈ પણ ચીજ કરતાં જેમનો અભિપ્રાય પોતાના માટે સૌથી વધારે મૂલ્યવાન
હતો, તે મહાત્માજીએ તેમની શક્તિઓ ઊતરતી ગણાવી હતી. 'ડાઘિયા'ઓ જવાહરલાલને
ટેકો આપે તે એક વાત થઈ. પણ મહાત્માજી જવાહરલાલની વરણી કરે તે અસહ્ય હતું. વળી
પિતાનો વારસો પુત્રને મળી રહ્યો છે.૧૩ તે વિચારથી મોતીલાલ રાજી થયા અને જવાહરનાં
માતા સ્વરૂપરાણી તો 'લગભગ રોમાંચિત' થઈ ઊઠ્યાં, તે હકીકત પણ વલ્લભભાઈને
ખૂંચતી હતી. વરસને અંતે લાહોર કૉંગ્રેસના પ્રમુખપદેથી જવાહરલાલે કહ્યું કે "હું
ગણતંત્રવાદી છું અને રાજાઓ અને રાજકુમારોની પરંપરામાં મને શ્રદ્ધા નથી." પણ
મોતીલાલ અને જવાહરલાલના પ્રશંસકોએ આ અનુગામીપણાનું વર્ણન કરતાં કહ્યું કે,
"રાજાએ પોતાના યોગ્ય વારસદારને પોતાનું સિંહાસન અને રાજદંડ સોંપ્યાં છે."૧૪ સ્વાયત્ત
શાસનની બાબતમાં વલ્લભભાઈ જવાહરલાલ કરતાં ઓછા ઉગ્ર હતા. છતાં ગણતંત્ર તેમના
લોહીમાં વણાઈ ગયું હોવાથી, કૉંગ્રેસની ગાદી બાપ પાસેથી સીધેસીધી દીકરાને મળે તે
હકીકતથી તેમને નારાજી થાય તે સ્વાભાવિક હતું.