૧૮૭૫-૧૯૧૮/પૂર્વરંગ : પરિશોધ ૩૫

૧૯૧૫ના એપ્રિલમાં મોહનદાસ કરમચંદ ગાંધી નામના બૅરિસ્ટર દક્ષિણ આફ્રિકામાં વીસ
વરસ ગાળ્યા પછી અમદાવાદમાં સ્થાયી થવા આવ્યા હતા. વલ્લભભાઈ કરતાં છ વરસે
મોટા આ મહાનુભાવે દક્ષિણ આફ્રિકામાં ગોરાઓ અને ભારતવાસીઓ વચ્ચે સમાનતા
સ્થાપવાની લડતમાં અણધાર્યાં અને અદ્ભુત પરિણામો આણ્યાં હતાં, તેમાં કશો સંદેહ ન
હતો. ભારતમાં પગ મૂક્યા પછી એક જ મહિનામાં તેમને મહાત્માજીનું બિરુદ મળ્યું ત્યારે
વલ્લભભાઈએ ટીકા કરેલી કે "આપણે ત્યાં મહાત્માઓ બેસુમાર છે."૧૦૭ મહાત્મા
ગાંધીએ કોચરબમાં શરૂ કરેલો આશ્રમ જોવા ગુજરાત ક્લબના ઘણા સભાસદો કુતૂહલને
કારણે જતા. ગાંધીને સત્યાગ્રહ અને અહિંસા જેવાં સાધનોમાં શ્રદ્ધા છે તેવી વાતો તેઓ લઈ
આવતા. આ સાધનો હિંદીઓને મદદરૂપ થઈ પડશે અને પરદેશી ધૂંસરીમાંથી તેમને મુક્તિ
અપાવશે તેવી પાકી શ્રદ્ધા ગાંધીજી સેવતા હતા. શિક્ષિત લોકોએ ચક્કી પીસવી જોઈએ અને
સંડાસો સાફ કરવા જોઈએ તેવો આગ્રહ પણ ગાંધી સેવતા હતા.

ગાંધીના આ "તેજસ્વી વિચારો" અંગે વ્યંગબાણો છોડીને અને આ "ચક્રમ" સંબંધે
ટીકાઓ કરીને વલ્લભભાઈ હસતા અને બીજાઓને પણ હસાવતા.૧૦૮ કેટલાક સભાસદોના
આમંત્રણથી ગાંધી ગુજરાત ક્લબમાં આવ્યા અને સંખ્યાબંધ લોકો તેમનું ભાષણ સાંભળવા
ગયા. રવેશમા પોતાનું પત્તાં રમવાનું ટેબલ વટાવીને લોકો ગાંધી પાસે જાય તે વલ્લભભાઈને
ગમ્યું નહીં અને તેમણે કેટલાકને રોકવાનો પ્રયાસ પણ કર્યો. સન ૧૯૧૬ના ઉનાળામાં બનેલા
આ પ્રસંગ અંગે માવળંકરે આપેલા હેવાલના આધારે આપણે તેનું શબ્દચિત્ર આલેખી
શકીએ. વલ્લભભાઈ બ્રિજ રમતા હતા અને માવળંકર તેમની બાજુમાં બેસીને રમત જોઈ
રહ્યા હતા. માવળંકરે ગાંધીને આવતા જોયા કે તરત જ તે ઊભા થઈ ગયા.

પટેલઃ "માવળંકર કેમ ઊઠ્યા ? ક્યાં જવું છે ?" માવળંકર: "જુઓ, ગાંધી આવ્યા
છે." પટેલ: "તેમાં શું થઈ ગયું ? અમારી રમત જોશો તેમાં તમને વધારે જાણવાનું
મળશે. ગાંધી શું કહેવાના છે તે હું તમને કહી શકું. તમને ઘઉંમાંથી કાંકરા વીણતાં આવડે
છે કે નહીં, તેવું ગાંધી તમને પૂછશે અને આ પ્રવૃત્તિથી આઝાદી મળી જાય તેવું
ઠસાવશે."૧૦૯

બધા મોટેથી હસ્યા પણ માવળંકર તો ગાંધીને સાંભળવા માટે ગયા જ. માવળંકરનો મત
એવો છે કે વલ્લભભાઈ ગાંધીને વિશે "આવી ભાષામાં વાત" કરતા હોવા છતાં મનમાં તો
"ગાંધી માટે આદર" ધરાવતા થયા હતા.૧૧૦ પટેલે વીસપચીસ વરસ પછી કબૂલ કરેલું કે
સન ૧૯૧૫-૧૬માં પોતે ચાળીસમું વરસ વટાવી રહ્યા હતા ત્યારે ગાંધી સંખ્યાબંધ તેજસ્વી,
બુદ્ધિવંત યુવાનોને પોતાના તરફ ખેંચી રહ્યા હતા તે હકીકતથી તેમને પારાવાર આશ્ચર્ય થયું
હતું.૧૧૧ દત્તાત્રેય કાલેલકર, સ્વામી આનંદ, કિશોરલાલ મશરૂવાળા, મહાદેવ દેસાઈ અને
નરહરિ પરીખ એ પાંચ યુવાનોનાં તો વલ્લભભાઈએ નામ પણ આપ્યાં છે. મહાદેવભાઈ
અને નરહરિ પરીખ વકીલો હોવાથી વલ્લભભાઈએ તેમને અદાલતોમાં જોયા હતા. આ
પાંચેય યુવાનોની બુદ્ધિમત્તા માટે તેમને ઊંચો અભિપ્રાય હતો. બીજું પરિબળ પણ કામ કરી
રહ્યું હતું. ત્યાગ માટેની દબાવી રાખેલી ભાવના વલ્લભભાઈને ગાંધી તરફ ખેંચી રહી હતી.
ઉપરછલ્લી મજાકમશ્કરી કરવા છતાં ક્લબમાં બેસીને લોકસેવા થઈ શકે નહીં, તેવી તેમના