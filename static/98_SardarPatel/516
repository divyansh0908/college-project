૫૧૬ પટેલ

એક ભારતવાસી અંગ્રેજ સેનાપતિએ બે વરસ અગાઉ એવો મત ઉચ્ચાર્યો હતો કે
તિબ્બત પર ચીન કબજો જમાવે તે કબૂલ રાખવાને બદલે ભારતે આ ઉચ્ચ પ્રદેશનો કબજો
લઈ લેવો જોઈએ.૧૧૩ વલ્લભભાઈનો ઇરાદો આવો ન હતોઃ તિબ્બતનો કબજો લેવામાં
ચીનને ખાળવું તેટલો જ તેમનો ઉદ્દેશ હતો. અને આ માટે અમેરિકા-બ્રિટનની સહાય
મળતી હોય તો લેવામાં તેમને કશો સૈદ્ધાંતિક વાંધો ન હતો. પણ આ ઉદ્દેશ અને આ સાધન
બંને નેહરુને નાપસંદ હતાં. સન ૧૯૫૦માં નેહરુને માઓ અને ચાઉ એન લાઈ સાથે
મૈત્રીસંબંધ સ્થાપવાનો અને ચીન અને પશ્ચિમી રાષ્ટ્રો વચ્ચે સેતુ બાંધવાનો પ્રયાસ કરી રહ્યા
હતા. નેહરુ ચીને તિબ્બતમાં ચલાવેલી પ્રવૃત્તિઓ અથવા તેને કારણે ભારતના હકને થઈ
રહેલા નુકસાન તરફ નજર નાખવા પણ તૈયાર ન હતા. સન ૧૯૫૦ના ઑગસ્ટમાં ચીને
નાનકડી નોંધ મોકલાવી કે પોતે "શાંતિપૂર્વક અને દોસ્તીભરી પદ્ધતિ"થી તિબ્બતને
"આઝાદ" કરશે અને નેહરુ આ નોંધથી સંતોષ માનીને બેસી રહ્યા.૧૧૪

સન ૧૯૫૦ના સપ્ટેમ્બરમાં અમેરિકામાં ભારતના રાજદૂત અને પોતાનાં બહેન
વિજયાલક્ષ્મી પંડિતને જવાહરલાલે લખ્યું કે "ચીન આપણી વાત સાંભળે છે."૧૧૫ આ
ખુશનસીબી માટે નેહરુએ ત્રણ કારણો આપ્યાં છે. એક તો દસ મહિના અગાઉ અમેરિકાના
પ્રવાસ દરમિયાન પોતે સ્વતંત્ર વલણ દાખવ્યું હતું, બીજું રાષ્ટ્રસંઘમાં ચીનના પ્રવેશ માટે
ભારત મથામણ કરતું હતું અને ત્રીજું ચીનના ભારતીય રાજદૂત પણ્ણીકર અતિશય કાબેલ
હતા, અને ચીની સરકાર જોડે તેમણે "અતિશય સારા સંબંધો બાંધ્યા હતા."૧૧૬ એક
મહિના પછી તિબ્બતને "મુક્ત" કરવા માટે લશ્કરી પગલાની જાહેરાત ચીને કરી. તેના
જવાબમાં પણ્ણીકરે ચીની વિદેશ ખાતાને "શોક અને આશ્ચર્ય દર્શાવતી" નોંધ આપી. આ
નોંધ અધિકૃત ન હતી અને તેના પર કોઈની સહી પણ ન હતી.૧૧૭ જે દેશ "આપણી વાત
સાંભળે છે" તેવું કહેવાતું હતું તે ચીને આવી નબળી વિરોધયાદી પણ "તિબ્બતમાં ચીની
હિતોના દુશ્મન પરદેશી રાષ્ટ્રો દ્વારા પ્રેરાયેલી" હોવાનું કહ્યું.૧૧૮ આ તોછડાઈથી પણ
જવાહરલાલ જાગ્યા નહીં. "ચીન સાથેના મૈત્રીપૂર્ણ સંબંધો આપણી વિદેશનીતિની
આધારશિલા છે" તેવું નેહરુએ આગ્રહપૂર્વક પ્રતિપાદન કર્યું.૧૧૯

સન ૧૯૫૦ના ઑક્ટોબરની ૩૧મી તારીખે અખબારોમાં તિબ્બતે ભારતની રાજકીય
સહાય માટે કરેલી વિનંતી મોટા મથાળે છપાઈ. પણ તેની સાથોસાથ નેહરુનું નિવેદન પણ
છપાયું. તિબ્બતમાં "અસ્પષ્ટ પરિસ્થિતિ"નો ઉલ્લેખ કરીને નેહરુએ કહ્યું કે
"તિબ્બતમાંથી સામ્યવાદી ચીન સામે કાવતરાખોરી" થઈ રહી હોવા અંગે "ચીન અને
રશિયા જે ભીતિ સેવી રહ્યા છે" તે ગમે તેટલી બિનપાયાદાર હોય છતાં આપણે લક્ષમાં
રાખવી જોઈએ.૧૨૦ આ છાપામાં આ દિવસ વલ્લભભાઈનો ૭૫મો જન્મદિન હોવાની ખબર
પણ છપાઈ હતી. વલ્લભભાઈએ આ દિવસ અમદાવાદમાં ગાળ્યો અને જાહેર પ્રવચનોમાં
તિબ્બતનો "દેશ" તરીકે ઉલ્લેખ કરીને ચીન પર આક્રમણ કરવાનો આક્ષેપ મૂક્યો.૧૨૧
દિલ્હી પાછા ફર્યા ત્યારે તેમને જાણવા મળ્યું કે કેન્દ્ર સરકારમાં ખાતા વગરના પ્રધાન તરીકે
જોડાયેલા રાજાજીએ પ્રધાનમંડળની બેઠકમાં નેહરુની નીતિની સખત ટીકા કરી હતી. આ
જાણીને વલ્લભભાઈને સંતોષ થયો.૧૨૨

વલ્લભભાઈ અને રાજાજીના આવા વલણ છતાં નેહરુએ ચીન જોડેના સંબંધો બગાડવાનો
ઇન્કાર કર્યો, અને સહાયની માગણી કરવામાં આવે તો અમેરિકા મદદ કરશે તેવો
હેન્ડરસનનો ઇશારો નજરઅંદાજ કર્યો.૧૨૩ નવેમ્બર ૪થી તારીખનાં અખબારોએ સમાચાર