૪૯૮ પટેલ

તેમનું સ્થાન વલ્લભભાઈ નકારી શકે તેમ ન હતા, તેમ જવાહરલાલે પણ નોંધપાત્ર કબૂલાત
કરી છે કે "સરદારનાં સ્નેહ અને સલાહ વગર આ રાજ્ય સંભાળવાનું કામ હું બજાવી શક્યો
ન હોત."૨૫ સન ૧૯૪૯ના ફેબ્રુઆરીમાં માસ્ટર તારાસિંઘે જાહેર કર્યું કે અકાલી જથાઓ
દિલ્હીમાં આવશે અને પોતાની માગણી માટે દબાણ કરશે. આ પ્રસંગે પણ સરદારની હિંમત
ફરી વખત પુરવાર થઈ. વલ્લભભાઈએ આ શીખ આગેવાનને દિલ્હીથી સત્તર માઈલ દૂર
આવેલા નરેલા સ્ટેશને પકડી લીધા, અને અન્ય આંદોલનકારીઓ હતપ્રભ થઈ ગયા.
વલ્લભભાઈએ પખવાડિયા પછી જાહેર રીતે કહ્યું કે "તારાસિંધની ધરપકડ કરવી પડી
તેનાથી મને અત્યંત દુઃખ અને દિલગીરી થયાં છે. પણ મારી પાસે બીજો કોઈ વિકલ્પ ન
હતો. તેમની નીતિરીતિમાં જે ભારતને આપણે ચાહીએ છીએ, તેનો નાશ થતો હું જોઈ રહ્યો
છું"૨૬ આ કટોકટી વખતે જરૂરી મક્કમતા અને ચાલબાજી વલ્લભભાઈ જ ધરાવતા હતા.

"વલ્લભભાઈને દિલ્હીથી જયપુર લઈ જતા વિમાન જોડેનો સંપર્ક થઈ શકતો નથી"
તેવું આકાશવાણી પરથી માર્ચની ૨૯મી તારીખે જાહેર કરવામાં આવ્યું, ત્યારે આખા દેશમાં
ચિંતા અને ભયની લહેર ફેલાઈ ગઈ, કારણ કે લોકો તેમને પોતાના રક્ષણહાર માનતા થયા
હતા. લોકોને વલ્લભભાઈ માટે ચિંતા હતી અને પોતાના માટે ડર હતો. ડવ જાતના બે
એન્જિનવાળા વિમાનમાં મણિબહેન, જોધપુરના મહારાજા અને શંકરને સાથે લઈને
વલ્લભભાઈ પાલમ હવાઈ અડ્ડા પરથી સાંજે ૫.૩૨ વાગ્યે ઊપડ્યા હતા. જયપુર માત્ર
૧૫૮ માઈલ દૂર હતું અને કલાકમાં પહોંચી જવાય તેમ હતું. આ નાનકડું વિમાન જરૂરી
ઝડપે ઊડ્યું નહીં અથવા ઊંચે ચડ્યું નહીં, પણ તેના પાઇલટ ભીમરાવને કશી ચિંતા થઈ ન
હતી. વલ્લભભાઈની હૃદયની બીમારીના કારણે તેમને ૩,૦૦૦ ફૂટથી વધારે ઊંચાઈએ લઈ
જવાના નથી તેવી સૂચના તેને આપવામાં આવી હતી. અડધા કલાક પછી વિમાનચાલકનું
લાઇસન્સ ધરાવનાર મહારાજાએ વલ્લભભાઈને જણાવ્યું કે એક એન્જિન અટકી પડ્યું છે.
રેડિયો સંપર્ક તૂટી ગયો અને વિમાન નીચે ઊતરવા લાગ્યું. જે વિસ્તારમાં ઉતરાણ થઈ રહ્યું
હતું તે ડુંગરાળ વિસ્તાર હતો. મણિબહેનની છાતીના થડકારા વધી ગયા, કારણ કે મોત
નજીક આવી ગયાનું તેમને લાગ્યું.

વલ્લભભાઈના મનમાં શું થયું તેની ખબર નથી. પણ વલ્લભભાઈ "શાંત અને
અવિચલિત" બેસી રહ્યા૨૭ અને તેમણે પાછળથી કહ્યું કે પોતે તો "એક મનોરંજન કાર્યક્રમ
જોયો"૨૮ પણ સંભવ છે કે વિમાની અકસ્માતમાં અવસાન થવાની સંભાવના તેમના મનમાં
હોય. જયપુર ત્રીસ માઈલ દૂર હતું ત્યારે પાઇલટે વિમાન નીચે ઉતારી લેવાનો નિર્ણય કર્યો.
મુસાફરોને જણાવવામાં આવ્યું કે વિમાનમાં દાખલ થવાનો જે દરવાજો છે, તે કદાચ સજ્જડ
બંધ થઈ જશે અને તેથી તેમણે છાપરામાં આવેલા કટોકટી માટેના દરવાજામાં થઈને જેમ
બને તેમ જલદી નીકળી જવું પડશે. કારણ કે પેટ્રોલની ટાંકી કદાચ સળગી ઊઠે. કટોકટીનો
દરવાજો બહુ પહોળો ન હતો, પણ મહારાજાનું કદ ખાસ્સું મોટું હતું. "મહારાજા
દરવાજામાં ફસાઈ પડે તો પછી બીજા નીકળી નહીં શકે તેથી મહારાજાએ સૌથી છેલ્લા
બહાર નીકળવું" તેવું શંકરે કહ્યું ત્યારે વલ્લભભાઈ ખડખડાટ હસી પડ્યા.૨૯ ૬.૨૦ વાગ્યે
પાઇલટે બધાંને તેમના કમરપટ્ટા કસોકસ બાંધી લેવાની સૂચના આપી. પાંચ મિનિટ પછી
તેણે એક નદીના ભાઠામાં વિમાનને સહીસલામત ઉતાર્યું. આગ લાગી નહીં અને દરવાજો
પણ સજ્જડ બંધ થયો ન હોવાથી ઉપરનો દરવાજો વાપરવાની જરૂર પડી નહીં.