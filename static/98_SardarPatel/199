૧૯૨૯-૩૪/રાજકેદી ૧૯૯

પડે."૭૪ સીતારામૈય્યાના શબ્દો ટાંકીએ તો મહાત્માજીએ કારોબારીના દરેક સભાસદને
વારાફરતી વ્યક્તિગત રીતે પૂછી લીધું હતું કે કેદીઓ, જમીન, અથવા અન્ય કોઈ પણ મુદ્દા
અથવા મુદ્દાઓની બાબતમાં પોતે વાટાઘાટો પડતી મૂકે કે નહીં."૭૫ વાટાઘાટો તોડી
નાખવાની સલાહ એક પણ સભાસદે આપી નહીં.

સામા પક્ષે ઇરવિને ગાંધીજીને કહ્યું કે ચર્ચિલ પોતાના પર બ્રિટનનો દ્રોહ કર્યાનો આક્ષેપ
મૂકે તેવો સંભવ છે.૭૬ ઇરવિન સાચા ઠર્યા. "ગેરકાયદેસર કૃત્યોને હવે કાયદેસર બનાવવામાં
આવી રહ્યાં છે", "ગાંધી અને કૉંગ્રેસને ઊંચા આસને બેસાડવામાં આવ્યા છે",
"અંગ્રેજોએ હિંદુસ્તાનની ધરતી પર પગ મૂક્યો ત્યારથી અત્યાર સુધીમાં કદી સહન કરવી
પડી નથી તેટલી નામોશી અને નાફરમાની દાખવનાર લોકોને સરકાર પંપાળી રહી છે" તેવા
બળાપા ચર્ચિલે ઠાલવ્યા.૭૭

વેચાયેલી જમીન અંગેની નિષ્ફળતાથી ગુજરાતના ખેડૂતો અતિશય દુઃખી થઈ ગયા.
તમામ રાજકીય કેદીઓને માફી બક્ષવામાં આવી નહીં તેને કારણે ભારતભરના યુવાનો આ
સમાધાનથી નારાજ થયા. ગાંધીજીએ સત્યાગ્રહની લડત ઉપાડ્યા અગાઉ જેલમાં ગયેલા
સંખ્યાબંધ બંગાળી યુવાનોને છોડી મૂકવાની જોગવાઈ આ સમાધાનમાં હતી નહીં. પંજાબમાં
સરકારી અધિકારીનું ખૂન કરવા માટે ભગતસિંહ, સુખદેવ અને રાજગુરુને થયેલી દેહાંત દંડની
સજામાં ગાંધી-ઇરવિન વાટાઘાટાને કારણે કશો ફેરફાર થયો નહીં. નિરાશા ફેલાવવામાં આ
હકીકત પણ કારણભૂત હતી. છતાં એકંદરે જોઈએ તો હિંદીઓ આ કરારથી રોમાંચિત થઈ
ઊઠ્યા. ભારત-બ્રિટન સમાન દરજ્જો ભોગવે છે અને વાટાઘાટો મારફતે સ્વરાજ મેળવવાની
સંભાવના છે તે બંને હકીકતો આ કરારથી સિદ્ધ થઈ. ગાંધીજીએ કહ્યું તેમ "કૉંગ્રેસ બહુ
સંભાળપૂર્વક અને કામચલાઉ ધોરણે સમાધાનનો રાહ અપનાવી રહી હતી." "આ કરારથી
સ્વરાજ મેળવવાનો બીજો દરવાજો ખૂલ્યો" તેવું પણ મહાત્માજીએ કહ્યું.૭૮ આવતી
ગોળમેજી પરિષદમાં ભાગ લઈને ગાંધીજી આ દરવાજેથી પ્રવેશ કરવાનો પ્રયાસ કરવાના
હતા. માર્ચની છઠ્ઠી તારીખે હિંદી, અંગ્રેજ અને અમેરિકન પત્રકારો જોડેની ગાંધીજીની
વાતચીતમાં સર્વત્ર આશાવાદ જણાઈ આવતો હતો.

પત્રકારઃ ગોળમેજી પરિષદમાં તમે પૂર્ણ સ્વરાજ માટે આગ્રહ કરવાના છો ? ગાંધીજીઃ
આવો આગ્રહ છોડીએ તો અમારું જીવતર નકારવા જેવું થાય. પત્રકારઃ વાટાઘાટોમાં
પલટો શા કારણે આવ્યો ? ગાંધીજી (હસતાં, હસતાં) ઇરવિનની ભલમનસાઈ અને
કદાચ (ગાંધીજી વધારે હસ્યા) મારી ભલમનસાઈ પણ ખરી. પત્રકારઃ તમે પૂર્ણ
સ્વરાજ જોવા જીવતા હશો ખરા ? ગાંધીજીઃ ચોક્કસ જ હોઈશ. હજુ તો હું બાસઠ
વરસનો જુવાન છું.

પત્રકારઃ બીજા કરતાં અંગ્રેજોનું શાસન તમે વધારે પસંદ કરો ખરા ? ગાંધીજીઃ મારી
પાસે આવો વિકલ્પ નથી. મને સ્વશાસન સિવાય બીજી કોઈ સરકાર જોઈતી નથી.
પત્રકારઃ ભાવિ સરકારમાં વડા પ્રધાન થવાનું તમને ગમશે ? ગાંધીજીઃ ના, આ કામ
વધારે યુવાન માનસ અને વધારે મજબૂત હાથને સોંપવામાં આવશે.૭૯

ગાંધીજીએ છેલ્લું વાક્ય કહ્યું ત્યારે તેમના મનમાં ખાસ કોઈ વ્યક્તિ હશે ખરી ?
જવાહરલાલ ? વલ્લભભાઈ ? ઘણા લોકોના, કદાચ જવાહરલાલ અને વલ્લભભાઈના