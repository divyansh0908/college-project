૧૯૨૨-૨૯/સરદાર ૧૨૭

દેવદાસ (મહાત્માજીના સૌથી નાના દીકરા) અને તમારે અવારનવાર મારે ત્યાં જતા
રહેવું. નાનાં બાળકોને એકલાપણું ન લાગે તેનું ધ્યાન તો તમે રાખશો જ. મણિબહેન શા
માટે રડ્યા કરે છે તે મને સમજાતું નથી. તે હિંમતવાન છે. અહીંની લડત માટે જેલમાં
જવા માટે તેણે ઉત્તેજન આપેલું. તો પછી રડવાનું શા માટે ?૪૭

પણ સન ૧૯૨૪ના માર્ચમાં મણિબહેન મુંબઈમાં હતાં ત્યારે બાપ જોડે લાંબી વાતચીત
થતી નથી તેવો બળાપો કાઢતાં હતાં. આ ફરિયાદ બહુ જૂની હતી અને સન ૧૯૨૧માં
ગાંધીજી તથા મહાદેવ દેસાઈ સુધી પહોંચી હતી. મહાદેવભાઈએ વલ્લભભાઈને વાકેફ કર્યા
ત્યારે તેમણે જવાબ વાળેલો :

આમાં દોષ મારો છે. પણ કામને કારણે મોડી રાત સુધી મારે બહાર રહેવું પડે છે. ઘણી
વખત હું બહાર દા. કાનૂગાને ત્યાં જમી લઉં છું.

તે (મણિ) મારી જોડે છૂટથી વાત કરી શકતી નથી અને હું વાત કરવા જાઉં તો તેને
ફાવતું નથી. પણ આમાં તેનો વાંક નથી. અમારા ઘરની રીત જ એવી છે. હું ત્રીસ
વરસનો થયો, ત્યાં સુધી મોટેરાઓની હાજરીમાં બોલતો નહીં....મોટી ઉંમરના વડીલો
પણ નાના જોડે ભાગ્યે જ બોલતા.

મધ્યસ્થી કરનાર મહાદેવભાઈએ આ વાત મણિબહેનને લખી જણાવી અને સાથે લખ્યું કેઃ

બીજા કરતાં બાપ જોડે આપણે વધારે છૂટથી બોલવું જોઈએ.... આટલો સરસ બાપ
મળ્યો છે તે માટે તમે નસીબદાર છો. તમારા જેવી નિર્દોષ છોકરીએ તો કોઈની પણ જોડે
વાત કરવામાં સંકોચ ન રાખવો જોઈએ. તમારા બાપ પાસે જઈને વાતો કરો. પછી મને
લખજો.૪૮

આવી નિખાલસ વાતચીતની જરૂર અવારનવાર જણાતી હતી છતાં આવી વાત કદી થઈ
નહીં. બાપ અને દીકરી બંનેની ઇચ્છા હોવા છતાં આદત અને સંકોચને કારણે આવું થઈ
શક્યું નહીં. મણિબહેનને રૂબરૂ કહેવા કરતાં લખી જણાવવાનું વલ્લભભાઈને વધારે ફાવતું
હતું. વલ્લભભાઈના કડક ચહેરા અને અવાજને કારણે મણિબહેન પોતાની મનોભાવના બાપ
પાસે દર્શાવી શકતાં નહીં અથવા બાપ પોતાની વાત સમજશે તેવો વિશ્વાસ તેમના મનમાં
જાગતો નહીં. પણ તેમના પત્રોથી મણિબહેનને રાહત થતી. હવે વલ્લભભાઈ અંગ્રેજીમાં
નહીં પણ ગુજરાતીમાં પત્રો લખતા.

મણિબહેનને પત્ર, ૩૧-૩-૨૪ : અત્યાર સુધી હું તમારી ફિકરચિંતા કર્યા સિવાય ફરતો
હતો. પણ છેલ્લા ત્રણચાર મહિનાથી તમારી ઉદાસીનતાથી મને ફિકર થાય છે.
ડાહ્યાભાઈ પણ દુઃખી છે. શું કારણ છે તે તમે મને સાચી રીતે જણાવતાં નથી. હું પૂછું છું
ત્યારે તમે બોલતાં નથી, વધારે પૂછું તો રડવા લાગો છો અને મારી સામે ફરિયાદ કરો
છો. તમને શું દુઃખ છે તે હું સમજી શકતો નથી.