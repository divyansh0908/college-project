૨૨૪ પટેલ

વલ્લભભાઈનો ડાહ્યાભાઈ પરનો પત્ર, ૬-૧૨-૩૨: એકાદ બે બાબતમાં તમને લખવાનું
વિચારતો હતો, પણ તમે પથારીવશ હતા તેથી લખ્યું નહીં. હવે થોડા સાજા થયા છો
તેથી આ વાત લખું છું. તેનાથી માઠું લગાડશો નહીં.

કડકાઈથી અથવા બીજાને માઠું લાગે તેવું બોલવાથી કશો ફાયદો થતો નથી....
દુશ્મનો ઊભા કરવા નહીં....એક જમાનામાં મારો સ્વભાવ પણ ઘણો કડક હતો, પણ
હવે મને તે માટે પારાવાર પસ્તાવો થાય છે. આ તમને અનુભવની વાત લખું છું....૧૩૧

જેલમાં મહાદેવભાઈએ ફ્રેંચ ભાષાનો, વલ્લભભાઈએ સંસ્કૃતનો અને ગાંધીજીએ
ખગોળશાસ્ત્રનો અભ્યાસ આદર્યો. મહાત્માજીએ કહ્યું છે: "તારાઓ આપણને મૂંગા મૂંગા
પાઠ ભણાવે છે. આ દોસ્તી અતિશય પવિત્ર છે." (૧-૭-૩૨) આ ત્રણે જણ જેલની
બિલાડી અને તેનાં બચ્ચાંને રમાડતા. વલ્લભભાઈ પ્રસંગોપાત્ત "કૂતરાં ભસતાં રહે પણ
વણજાર ચાલી જાય છે." તેવું ભારતમંત્રી હોરનું વાક્ય કહીને બધાને ચીડવતા.
ઑક્ટોબરમાં તેમણે આકાશમાં ઘરઘરાટી સાંભળી. વાઇસરૉય વિલિંગ્ડન રેસમાં હાજરી
આપવા પૂના આવ્યા હતા. "એક વખત રેસમાં હાજર રહેવા માટે હજારો રૂપિયાની
બરબાદી કરે છે" તેવું ગાંધીજી બોલી ઊઠ્યા. વલ્લભભાઈનો ધૂંધવાટ જુદી રીતે પ્રગટ
થયો, "અહીં આવીને વાઇસરૉય એવું દેખાડવા માગે છે કે પોતે રાજવી છે અને ગાંધી તો
માત્ર એક કેદી છે." (૧૪-૧૦-૩૨)

મેજર મહેતા નામના જેલરે એક વખત મુસોલિની અંગે તેમના વિચાર જાણવાનો પ્રયાસ
કર્યો. "મુસોલિની નોંધપાત્ર અને આકર્ષક વ્યક્તિત્વ ધરાવે છે, ખરું ?" તેવા સવાલના
જવાબમાં મહાદેવભાઈએ કહ્યું કે "વાઘ જેવા આકર્ષક ખરા." આગલે વરસે ગાંધીજી
મુસોલિનીને મળ્યા હતા અને તેની લુચ્ચાઈભરી આંખો જોઈ હતી. તેમણે મુસોલિનીને
"ઘાતકી માણસ" ગણાવ્યા. બીજે દિવસે વલ્લભભાઈએ આઠદસ વરસના ઇટાલિયન
છોકરાઓ લશ્કરી કવાયત કરી રહ્યાનો ફોટો બતાવ્યો. "આ છોકરાઓ મોટા થશે ત્યારે
દુનિયાનો નાશ કરવામાં મુસોલિનીના મદદગાર નીવડશે," વલ્લભભાઈએ કહ્યું.
મહાત્માજીએ ટેકો આપ્યો, "તમારી વાત તદ્દન સાચી છે. અને વિન્સ્ટન ચર્ચિલ
મુસોલિનીના જબરા પ્રશંસક છે... આપણે કેવા દુશ્મનો જોડે લડવાનું છે ! પણ આખરી
ક્ષણ સુધી આપણે તેમની સામે ટક્કર ઝીલવી જોઈએ." (૨૬/૨૭-૫-૩૨) બે દિવસ
પછી વલ્લભભાઈએ પૂછેલા સવાલથી મહાદેવભાઈને અતિશય નવાઈ લાગીઃ

મહાદેવભાઈની ડાયરી, ૨૯-૫-૩૨: વિવેકાનંદ કોણ છે અને ક્યાંના છે તેવું
વલ્લભભાઈએ મને પૂછ્યું. મેં તેમને કહ્યું કે એ તો બંગાળના છે ત્યારે વલ્લભભાઈએ
કહ્યું કે રામકૃષ્ણ અને વિવેકાનંદ બંને બંગાળીઓ છે ! લીડરમાં લખાયેલા પત્રમાં સુભાષ
બોઝે વિવેકાનંદને પોતા માટે આદર્શ પુરુષ લેખાવ્યા હતા. તેને કારણે વલ્લભભાઈને
કુતૂહલ થયું હશે. હવે તેમણે રામકૃષ્ણ અને વિવેકાનંદ વિશે રોમે રોલાંએ લખેલાં પુસ્તકો
વાંચવાનું ઠરાવ્યું.