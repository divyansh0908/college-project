૧૯૩૯-૪૫/બંધનગ્રસ્ત ૩૨૭

અટકાયત પછી ૩૧ મહિના બાદ મણિબહેન પર લખાયેલા પત્રમાં વલ્લભભાઈએ એવો
દાવો કર્યો છે કે "દિવસ તો ઠીક પણ એક ક્ષણ માટે પણ મને સંતાપ કે પસ્તાવો થયો
નથી." "બહારના લોકોનાં દુઃખ અને સાથીઓનાં અવસાનના સમાચાર સાંભળીએ તો
મનમાં ઘણી વેદના થાય છે તે ખરું છે." પણ "અમે અમારી ફરજ બજાવી છે અને હજી
પણ બજાવી રહ્યા છીએ તે ખ્યાલને કારણે અમે બધા પૂરેપૂરી શાંતિ અનુભવી રહ્યા
છીએ."૨૨૯ વલ્લભભાઈ બહુ નિરાશ થતા નહીં, છતાં પટ્ટાભિની માફક તેમને પણ
ઉદાસીનો અનુભવ થયો હશે. ઑગસ્ટમાં પકડાયેલા સત્યમૂર્તિ સન ૧૯૪૩ના માર્ચમાં ગુજરી
ગયાના સમાચાર અહમદનગર પહોંચ્યા ત્યારે પટ્ટાભિએ પોતાની ડાયરીમાં લખ્યું
"સત્યમૂર્તિ અધૂરી આકાંક્ષા અને અપૂર્ણ આદર્શ મૂકીને ગુજરી ગયા. કદાચ અમારા
નસીબમાં પણ આવું જ લખાયું હશે."૨૩૦ સન ૧૯૪૩ના એપ્રિલની ૯મી તારીખે પટ્ટાભિ
લખે છે, "નવમી તારીખ નવ વખત આવી ગઈ." આ દિવસે આઝાદનાં પત્ની ગુજરી
જવાના સમાચાર આવ્યા.

દોઢ મહિના પછી સવારે સૂપ પીધા પછી વલ્લભભાઈ બેહોશ થઈ ગયા અને ભાનમાં
આવ્યા પછી તેમને ખૂબ વેદના થવા લાગી. તેમનો આંતરડાનો દુખાવો ફરી ઊપડ્યો હતો.
જવાહરલાલે ડાયરીમાં લખ્યું છે, "વલ્લભભાઈની તબિયત ચિંતાજનક છે."૨૩૧ ડાહ્યાભાઈ
અને મણિબહેનને બોલાવી લેવા માટે આઝાદે સૂચન કર્યું પણ આ માટે સરકારને વિનંતી
કરવી પડે, તેથી જરા પણ ખચકાયા સિવાય વલ્લભભાઈએ આ ખ્યાલ નકારી કાઢ્યો.૨૩૨
દુખાવો ઘણા દિવસ ચાલુ રહ્યો. જેલની મુલાકાતે આવેલા કલેક્ટર પટેલે વેદના સામે
વલ્લભભાઈની સહનશક્તિનો ઉલ્લેખ કર્યો છે, અને ઊઠવા માટે અથવા બાથરૂમ જવા માટે
કોઈની મદદ લેવાનું નકારી કાઢતા, તેવું કહ્યું છે.૨૩૩ તેમની તબિયત જોખમકારક ન હતી.
થોડો વખત વિરોધ કર્યા પછી સરકારી દાક્તર પાસે ઍક્સરે કઢાવવાનું તેમણે સ્વીકાર્યું.
પોતાને ગમતા દાક્તર પાસે તપાસ કરાવવાની તેમની માગણી નામંજૂર કરવામાં આવી હતી.
લેફ્ટનન્ટ કર્નલ બ્લૅક અને મેજર સેન્ડકનો અભિપ્રાય એવો થયો કે તેમને કૅન્સર નથી.
આંતરડાના વ્યાધિએ તેમને છોડ્યા નહીં. દર ત્રણ મહિને હુમલો આવતો. પણ વલ્લભભાઈ
સહન કરી લેતા. જુલાઈની ૧લી તારીખે પુત્રવધૂ પરના પત્રમાં તેમણે લખ્યું:

(માંદગીની) ખબર તમને પહેલાં આપી નહીં, કારણ કે તમે નાહક ફિકર કરો તેવું મને
ગમતું નથી. તમે કશું કરી શકવાની સ્થિતિમાં નથી.

ભગવાનની ઇચ્છા હશે ત્યાં સુધી શરીર ટકશે. પણ તેડું આવે તો તૈયાર બેઠો છું. કામ
પૂરું થયું કે નહીં થયું તે કોણ કહી શકે છે ? મને લગભગ ૬૮ થયાં અને મારાથી બની શકે
તેટલું કર્યું છે. જે કામને મેં મારો ધર્મ માન્યો છે, તે કામ કરતાં કરતાં છુટકારો મળી જાય
તો તેના કરતાં વધારે રૂડું શું હોઈ શકે ?૨૩૪

મણિબહેન યરવડા જેલમાં હતાં. સન ૧૯૪૩ના સપ્ટેમ્બરમાં તેમના પર લખેલા પત્રમાં
પણ વલ્લભભાઈએ આ વાત ફરી ઉચ્ચારી છે :

મને ફરી ક્યારે મળશો અથવા ફરી કદી તમે મને મળશો કે નહીં, તેવા વિચાર કરવા
નહીં.... પાંદડું પાકી જાય ત્યારે ખરી પડે છે. હું પણ એ રીતે જવાનો અને મારા