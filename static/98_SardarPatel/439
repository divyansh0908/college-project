૧૯૪૭-૪૮/સરટોચ ૪૩૯

ચાર અઠવાડિયાં સુધી શાંતિ જાળવી રાખવામાં આવી. જોડાણ રદ કરવા માટે અથવા
લોકમતની ગોઠવણ કરવા માટે વલ્લભભાઈ પાકિસ્તાનને પૂરતો સમય આપી રહ્યા હતા.
પાકિસ્તાન કશું ન કરે તો પછી સરદાર પગલાં ભરે. જૂનાગઢમાં સીધી રીતે લશ્કર મોકલવાને
બદલે જૂનાગઢના ત્રણ ખંડિયા વિસ્તારો માણાવદર, માંગરોળ અને બાબરિયાવાડમાં લશ્કર
દાખલ થવાનું હતું. આ ત્રણે ભારતમાં જોડાયા હતા. આપમેળે જોડાણખત પર સહી કર્યા
પછી માંગરોળના શેખે પોતાના પર જબરદસ્તી થયાનો આક્ષેપ કર્યો હતો. જૂનાગઢના
નવાબ અને પાકિસ્તાનની સરકારે વાંધો ઉઠાવ્યો કે ખંડિયા રાજ્યોને જોડાણ કરવાનો
અધિકાર નથી. પણ વલ્લભભાઈએ અલગ મત દર્શાવ્યો. માણાવદરનો ખાન જોડાયો ન
હતો પણ સ્થાનિક આગેવાનોની ધરપકડ કરીને તેણે પાડોશી રાજ્યોને નારાજ કર્યાં હતાં.
માણાવદરની પડખે આવેલું ગોંડલ રાજ્ય જોખમમાં આવી પડ્યું. ઑક્ટોબરની ૨૧મી
તારીખે પ્રધાનમંડળે આ ત્રણે ખંડિયાં રાજ્યોનો કબજો લેવાનો ઠરાવ કર્યો.

માઉન્ટબૅટને આ નિર્ણયની વિરુદ્ધ દલીલો કરી, પણ સરદાર મક્કમ છે તે જોયા પછી
તેમણે સૂચવ્યું કે લશ્કરને બદલે કેન્દ્રની અનામત પોલીસ ટુકડીનો ઉપયોગ કરવામાં આવે.
પણ વલ્લભભાઈ સીધી કે આડકતરી રીતે કોઈ પણ અંતરાય કબૂલ કરવા તૈયાર ન હતા.
ઑક્ટોબરની ૨૨મી તારીખે માણાવદરનો અને નવેમ્બરની ૧લી તારીખે બીજા બેનો કબજો
લેવામાં આવ્યો. આ બે તારીખ વચ્ચેના અઠવાડિયામાં આરઝી હકૂમતના સ્વયંસેવકો
જૂનાગઢની હદમાં પ્રવેશ્યા અને નવાબ કરાંચી ભાગ્યો. પોતાની સાથે પોતાનું કુટુંબ, પોતાના
કૂતરા, બધું જવેરાત અને તિજોરીની તમામ રોકડ નવાબ લઈ ગયો. ઑક્ટોબરની ૨૭મી
તારીખે ભુટ્ટોએ જિન્નાહ પર કાકલૂદીભર્યો પત્ર લખ્યોઃ

અમારી આવક તળિયે બેઠી છે. અનાજની પરિસ્થિતિ ભયંકર ચિંતા ઉપજાવે છે....
નવાબ સાહેબ અને રાજકુટુંબે ચાલ્યા જવું પડ્યું છે.... અમારા ભાઈઓ બેદરકાર અને
સુસ્ત છે. કાઠિયાવાડના મુસલમાનોને પાકિસ્તાન માટે કશો રસ રહ્યો દેખાતો નથી.

જવાબદાર મુસલમાનોએ અને બીજાઓએ મારી પાસે આવીને આ મડાગાંઠનો ઉકેલ
આણવાનો આગ્રહ કર્યો છે. હું વધારે કહેવા ઇચ્છતો નથી. મંત્રીમંડળના મારા પીઢ સાથી
કૅપ્ટન હાર્વે જોન્સે તમને પરિસ્થિતિની ગંભીરતા સમજાવી હશે.૫૪

નવેમ્બરની ૨જી તારીખે આરઝી હકૂમતે નવાગઢનો કબજો લીધો. પાંચ દિવસ પછી
ભુટ્ટોએ હાર્વે જોન્સ નામના અંગ્રેજને રાજકોટ શામળદાસ ગાંધી પાસે મોકલ્યા, અને
જૂનાગઢનો કબજો લેવાની વિનંતી કરી. બીજા દિવસે - નવેમ્બર ૮મી તારીખે - ભુટ્ટોએ
દરખાસ્ત બદલાવી. આરઝી હકૂમત નહીં પણ ભારત સરકારે કબજો લેવો. આ દરખાસ્ત
બૂચ પાસે રજૂ કરવામાં આવી. પશ્ચિમ ભારત અને ગુજરાતના રજવાડાંઓ માટે દિલ્હીએ
બૂચને કમિશનર તરીકે નીમ્યા હતા. શામળદાસ ગાંધીએ નવી દરખાસ્તનો કશો વિરોધ કર્યો
નહીં. રાત્રે આ સમાચાર બૂચે મેનનને પહોંચાડ્યા ત્યારે જમવાનું ચાલતું હતું, અને
માઉન્ટબૅટન તથા નેહરુ હાજર હતા. માઉન્ટબૅટનના આગ્રહથી મેનન અને જવાહરલાલે
પાકિસ્તાનને મોકલવા માટે અનુનયભર્યો તારસંદેશો ઘડી કાઢ્યો. ભુટ્ટોની અરજીનો ભારત
સરકારે સ્વીકાર કર્યો છે, પણ કાયદેસરનું જોડાણ થયા અગાઉ જૂનાગઢના લોકોનો પ્રજામત
જાણી લેવામાં આવશે.