૧૦૪ પટેલ

ગાંધીજીએ વલ્લભભાઈ કે વિઠ્ઠલભાઈ જોડે મસલત કરી ન હતી. જે થયું તેને મસલત
કહી શકાય નહીં. યંગ ઇન્ડિયામાં લખાયેલા લેખમાં ગાંધીજી જણાવે છે કે -

કારોબારી સમિતિ સમક્ષ અને મારી નજીક હતા તેટલા સાથીઓ પાસે મેં મારી શંકાઓ
અને વેદના ઠાલવ્યાં. શરૂઆતમાં તેમનો મત મારા કરતાં જુદો હતો. આમાંથી કેટલાક
સાથીઓનો મત આજે પણ મારાથી જુદો પડે છે, પણ... તેઓ મારી મુશ્કેલી સમજી
શક્યા અને મારી દલીલ તેમણે ધીરજપૂર્વક સાંભળી લીધી.૧૭૫

લડત મોકૂફીની જાહેરાત કર્યા પછી "ચૌરી ચૌરાના ગુના"ના પ્રાયશ્ચિત તરીકે
મહાત્માજીએ પાંચ દિવસના ઉપવાસ કર્યા. કૉંગ્રેસ મહાસમિતિના ઘણા સભાસદો જેલમાં
હતા, પણ બાકીના સભાસદોએ ઘણા કચવાટ સાથે આ નિર્ણયને બહાલી આપી. અત્યાર
સુધી સરકારે ગાંધીજીની ધરપકડ કરી ન હતી એટલું જ નહીં પણ તેમની ટીકા માટે
અપમાનકારક શબ્દો વાપર્યા ન હતા. સરકારને ડર હતો કે આવાં પગલાંથી ભારતના મવાળ
આગેવાનો અને પોલીસ તથા લશ્કરમાં કામ કરતાં હિંદીઓ અકળાઈ ઊઠશે. પણ લડત
મોકૂફ રહી તેથી સરકારને જોર મળ્યું. પાર્લમેન્ટમાં લૉર્ડ બર્કનહેડે પોતાના પ્રવચનમાં
બ્રિટનની "સખત તાસીર" અંગે હિન્દુસ્તાનને ચેતવણી આપી. હિંદીઓ જેમને સ્વરાજ
પ્રત્યે સહાનુભૂતિ ધરાવનાર ગણતા હતા તેવા ભારતમંત્રી એડવીન મોન્ટેગ્યુએ પણ જાહેર કર્યું
કે "અમારા સામ્રાજ્ય સામે પડકાર ફેંકવામાં આવશે... ત્યારે હિંદુસ્તાનવાસીઓને
દુનિયાની સૌથી દૃઢ સ્વભાવની પ્રજા સામે લડવામાં સફળતા મળવાની નથી."૧૭૬
મહાત્માજીએ લડત પાછી ખેંચી લીધી હતી છતાં યંગ ઇન્ડિયામાં તેમણે જવાબ વાળ્યો કે
"જેટલી સખત તાસીર" દરિયા પારથી આણવામાં આવે તેના માટે હિંદુસ્તાન તૈયાર છે.
"ભારતની માગણીમાં સામ્રાજ્યના અસ્તિત્વનો સવાલ સમાયેલો છે જ. દુનિયાની સૌથી
વધારે દૃઢ સ્વભાવ ધરાવતી પ્રજા સામે હિંદુસ્તાની ખમીર તૂટશે પણ નહીં અને ઝૂકશે પણ
નહીં." પોતાના પ્રત્યુત્તરમાં ગાંધીજીએ "સત્તાના લાલ શરાબથી મદમસ્ત" સામ્રાજ્યોનો
પણ ઉલ્લેખ કર્યો.૧૭૭

હદ આવી ગઈ હતી. વધારે મહત્ત્વની વાત એ હતી કે ગાંધીજીની ધરપકડ થવાથી બળવો
થવાની સંભાવના નથી, તેવી સરકારને ખાતરી થઈ હતી. ઘણા મુસલમાનો એવું માનવા
લાગ્યા હતા કે લડત મોકૂફ રાખીને મહાત્માજીએ ખિલાફતનો દ્રોહ કર્યો હતો અને સંખ્યાબંધ
હિંદુઓ પણ હામ ખોઈ બેઠા હતા. પોતાની ધરપકડ થવાની સંભાવના અંગે સંખ્યાબંધ
કાગળોમાં અને યંગ ઇન્ડિયામાં લેખ લખ્યા પછી, માર્ચની ૧૦મી તારીખે રાતે પોલીસ
સુપરિન્ટેન્ડેન્ટ ડૅન હીલેએ આશ્રમમાંથી મહાત્માજીની ધરપકડ કરી. યંગ ઇન્ડિયાના મુદ્રક
અને પ્રકાશક તરીકે શંકરલાલ બૅંકર પણ પકડાયા. આઠ દિવસ પછી તેમનો વિખ્યાત ખટલો
શરૂ થયો. આ પ્રસંગ જાણીતો છે. સામ્રાજ્યના પ્રતીક સમા ન્યાયમૂર્તિ રૉબર્ટ બ્રૂમફીલ્ડ કડક
અને ફરજનિષ્ઠ હોવા છતાં આરોપી પ્રત્યે આદરભાવ ધરાવતા હતા અને અંતરમાં હલી
ઊઠ્યા હતા. રાજદ્રોહનો પ્રચાર કરવાના આરોપનો સ્વીકાર કરીને મહાત્માજીએ સખતમાં
સખત શિક્ષાની માગણી કરી અને ન્યાયમૂર્તિએ ધ્રૂજતા અવાજે તેમને છ વરસની શિક્ષા
ફરમાવી.