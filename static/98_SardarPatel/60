૬૦ પટેલ

ગાંધીજી અને વલ્લભભાઈ કરમસદ આવ્યા તેમાં નવાઈ ન ગણાય. એપ્રિલની ૪ તારીખે
ગાંધીજીએ વલ્લભભાઈને ઉમળકાથી અને હોંશથી બિરદાવ્યા.

આ તો વલ્લભભાઈનો આત્મા છે. તેમણે અગ્નિપરીક્ષા આપી છે, પણ હજી તેમણે
ઘણી કસોટીમાંથી પસાર થવાનું છે અને આખરે તેમાંથી શુદ્ધ સોનું નીકળશે તેવી મને
ખાતરી છે.૩૫

ખેડાના કલેક્ટર તરીકે નામજોશીના અનુગામી તરીકે જૈમ્સ કેર નામના જુવાન
સ્કૉચમૅનની વરણી થઈ હતી. પણ ખેડૂતોની લડતનો સામનો કરવા માટે વધારે અનુભવી
અધિકારીની જરૂર છે, તેવું પ્રાટ અને ગવર્નર વિલિંગ્ડનને લાગ્યું. તેથી સન ૧૯૧૩થી ૧૯૧૭
સુધી ખેડાના કલેક્ટર તરીકે કામ કરી ગયેલા જ્યોત્સ્નાનાથ ઘોશાલ નામના અધિકારીને
બોલાવવામાં આવ્યા.૩૬ એપ્રિલની શરૂઆતમાં ઘોશાલને એવું લાગતું હતું કે જમીન જપ્ત
કરવાની ધમકીને કારણે લડત પડી ભાંગી હતી. પણ એપ્રિલની અધવચ્ચે ૨૩૩૭ ખેડૂતોએ
પ્રતિજ્ઞાપત્ર ભર્યાં હતાં. બૉમ્બે ક્રૉનિકલના ખબરપત્રી સમક્ષ ઘોશાલે કબૂલ કર્યું કે "આવી
એકતા પોતે અગાઉ કદી જોઈ નથી."૩૭

દરમિયાનમાં પ્રાટે બીજી ચાલ શરૂ કરી હતી. જરા પણ શરમાયા સિવાય તેમણે
ગાંધીજીને વિનંતી કરી કે પોતે લોકો સાથે વાત કરી શકે તે માટે જિલ્લાના લોકોની સભા
બોલાવવામાં ગાંધીજીએ તેમને મદદ કરવી.૩૮ કમિશનર સાહેબને સાંભળવા માટે લોકોએ
જવું તેવો પરિપત્ર ગાંધીજીએ તાબડતોબ મોકલાવ્યો. એપ્રિલની ૧૨મી તારીખે નડિયાદમાં
બીજાની સરખામણીએ શ્રીમંત ગણાય તેવા બે હજાર ખેડૂતોએ પ્રાટ સાહેબની સભામાં
હાજરી આપી. સભામાં ગાંધીજી હાજર ન હતા પણ વલ્લભભાઈ અને બીજા કાર્યકરો મોજૂદ
હતા. પ્રાટે ગાંધીજીને મહાત્મા કહ્યા અને વલ્લભભાઈ માટે વલ્લભભાઈ સાહેબ એવું
વિશેષણ વાપર્યું. પ્રાટ ગુજરાતી સરસ બોલતા અને તેમણે સ્પષ્ટ રીતે પોતાનો હેતુ
સમજાવ્યો.

તમે મારી વાત ધ્યાનથી સાંભળજો અને બીજાઓને પણ સંભળાવજો. મહાત્મા ગાંધી
અને વલ્લભભાઈ સાહેબે તમને ઘણી શિખામણો આપી છે. તેમણે ગામડે ગામડે જઈને
ભાષણો કર્યાં છે. આજે તમે મારી વાત સાંભળો તેવી મારી વિનંતી છે.

મહેસૂલ મોકૂફ રાખવાની માગણી કરવાનો ખેડૂતોને કાયદેસરનો હક નથી. આ તો
કેવળ સરકારની મહેરબાનીથી થઈ શકે. તમારી લડત નિષ્ફળ જવાની છે. આ મારો
હુકમ નથી પણ ગવર્નર વિલિંગ્ડન સાહેબનો હુકમ છે. મારી પાસે તેમનો લેખિત કાગળ
છે (પ્રાટે કાગળ બતાવ્યો) કે હું જે કંઈ હુકમ આપું તેને તેઓ નામદાર મંજૂરી આપશે.

સરકાર સામેની લડત ચાલુ રાખશો તો તેનાં પરિણામ તમારે જ ભોગવવાં પડશે.
પેલા ગૃહસ્થો (પ્રાટે ખેડા આવેલા સ્વયંસેવકો તરફ આંગળી ચીંધી)એ કશું ભોગવવાનું
નથી. આ લોકો કંઈ જેલમાં જવાના નથી.

મને રેવન્યૂ ખાતાના કાયદાનો અઠ્ઠાવીસ વરસનો અનુભવ છે. મહાત્મા ગાંધી મારા
મિત્ર છે. પણ તેઓ મોટા ભાગે આફ્રિકા રહ્યા છે. ધર્મની બાબતમાં ગાંધીજી નિષ્ણાત