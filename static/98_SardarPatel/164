૧૬૪ પટેલ

ભેંસો ગઈ છે તેથી દૂધ તો ક્યાંથી હોય ? તેથી અમારામાંથી ઘણાએ ચા પીવાની છોડી
દીધી છે.૧૭૮

સ્વરાજ આશ્રમના સાથીઓને વલ્લભભાઈએ ખાતરી આપી કે "હું બારડોલી છોડવાનો
નથી."૧૭૯ તેમણે એક વિનંતી કરી કે "મને રહેવા માટે આશ્રમના કંપાઉંડમાં ઘર મળે ?"
વલ્લભભાઈ માટે ઘર બાંધવાનું નક્કી થયું. પણ તેમાં વરસ લાગી જાય. બારડોલી જોડે
પોતાનું ભાવિ સાંકળી લેવાના વલ્લભભાઈના નિર્ણયથી ખેડૂતોને ખરે વખતે બળ મળ્યું.
રાજી થયેલા ગાંધીજીએ અમદાવાદ-બારડોલી વચ્ચે દોડાદોડી કરતા મહાદેવભાઈને કહ્યું કે
"હવે લોકો હારવાના નથી."૧૮૦ ખેડૂતો માટે સહાયનો પુરવઠો આવવા માંડ્યો. ખેડૂતોએ
ગુમાવેલી મિલકતના પ્રમાણમાં આ રકમ નજીવી હતી. પણ પૈસા, પૈસાની કિંમત હતી.
ગાંધીજીએ શરૂ કરેલા સત્યાગ્રહ ફંડમાં જૂનની આખર સુધીમાં બે લાખ રૂપિયા જમા થયા
અને મુંબઈના એમ્પાયર થિયેટરમાં મળેલી સભામાં વલ્લભભાઈને રૂ.૨૪,૦૦૦ની થેલી
આપવામાં આવી. બારડોલીમાં મદદ કરનાર મુંબઈના યુવાનોએ આ સભામાં વલ્લભભાઈનું
બહુમાન કર્યું અને તેમની સેનાના ઉપયોગ માટે ચાર મોટર પણ વાપરવા માટે આપી.

બારડોલી તાલુકાના ૬૩ મુખીઓ અને ૧૧ તલાટીઓએ જૂનની શરૂઆતમાં રાજીનામાં
આપ્યાં તેના પરથી આ લડતના પરિણામનાં એંધાણ મળ્યાં. વલ્લભભાઈએ મુખીઓ અને
તલાટીઓને છોડ્યા ન હતા. આ તો "સરકારી બળદિયા છે, ચાબુક ખાય, ગાળો ખાય
અને ક્યારેક ગોળ ખાવા મળે"૧૮૧ છતાં સરકારી કામ કર્યા કરે. આટલા બધા લોકો સામટા
ફરી બેઠા તેના પરથી જણાઈ આવ્યું કે ૩૧મેની ધમકી કારગત નીવડી નથી. જૂનની ૧૭મી
તારીખે કનૈયાલાલ મુનશીએ ધારાસભામાંથી રાજીનામું આપ્યું અને પોતાનો હેવાલ ગવર્નરને
મોકલ્યો : "જે જે ગામડાંઓમાં હું ગયો છું ત્યાં એક પણ સ્ત્રી કે પુરુષને પોતે ભરેલાં
પગલાંનો અફસોસ નથી અને તેમની શ્રદ્ધામાં કશો ફેરફાર થયો નથી."૧૮૨

૩૧મીની ધમકીથી ઉશ્કેરાયેલા અને આ ધમકી છતાં પણ મળી રહેલા ટેકાને કારણે
મજબૂત બનેલા વલ્લભભાઈએ લડતનું ક્ષેત્ર વિસ્તારવાનો વિચાર કરવા માંડ્યો અને તેમની
ઉગ્રતામાં વધારો થયો. નડિયાદ, ભરૂચ, અમદાવાદમાં યોજાયેલી રૅલીઓમાં તેમણે કડક
શબ્દો વાપર્યા. "અત્યારે શાંત રહીને સહાનુભૂતિપૂર્વક લડતને જોતા રહેજો. તમારો વારો
આવશે ત્યારે હું તમને ઇશારો કરીશ." ભરૂચમાં તેમણે કહ્યું કે "સરકાર જમીન હડપ કરી
જવા માગતી હોય તો મારે તેમને ચેતવણી આપવી જોઈએ કે આખું ગુજરાત ભડકે બળશે,
અને આવતા વરસે ગુજરાતમાંથી દોઢિયું પણ મળશે નહીં."૧૮૩

સરકારી તંત્રના અંગ જેવા ટાઇમ્સ ઑફ ઇન્ડિયાએ સૌથી પહેલી કબૂલાત કરી કે લડતમાં
વલ્લભભાઈનો હાથ ચડિયાતો છે. તાલુકામાં ચારે તરફ ફર્યા પછી તેના ખાસ ખબરપત્રીએ
બારડોલીમાં "બોલ્શેવિક રાજ"ની સ્થાપના કરનાર "લેનિન" તરીકે વલ્લભભાઈની
ઓળખાણ આપી. "બારીબારણાં બંધ કરીને કંગાળ, ત્રાસરૂપ ઘરોમાં પુરાઈ રહેલા"
ખેડૂતો અને "આખે શરીરે કોહવાતાં ચાઠાંથી પીડાતાં" તેમનાં ઢોરઢાંખરની દશા માટે તેણે
વલ્લભભાઈને જવાબદાર ઠરાવ્યા. છતાં ખબરપત્રીના હેવાલથી સ્પષ્ટ થયું કે આ તાલુકામાં
રાજની સત્તા ચાલતી નથી પણ વલ્લભભાઈની આણ ચાલે છે. આ ખબરપત્રીએ