૨૯૪ પટેલ

નથી." સત્યાગ્રહ અત્યંત મર્યાદિત રાખવામાં આવશે તેવી ખાતરી કૉંગ્રેસે આપી.૪૨
સત્યાગ્રહના ઉમેદવારોની યાદી પ્રાંતિક સમિતિઓ તૈયાર કરતી પણ આખરી પસંદગી
ગાંધીજી જાતે કરતા અને દરેક સત્યાગ્રહી અહિંસા, રેંટિયો અને જ્ઞાતિ-સમાનતાને ચુસ્ત રીતે
વરેલો હોય તેની ચકાસણી કરતા.

પસંદ થયેલા સત્યાગ્રહીએ પ્રતિબંધ મુકાયેલું વાક્ય જાહેરમાં બોલવાનું હતું : "બ્રિટિશ
યુદ્ધ-પ્રયાસોને નાણાં કે માણસોની સહાય આપવી તે ખોટું કામ છે." કેટલાક લોકો
અહિંસામાં ચુસ્ત શ્રદ્ધા હોવાથી આ વાક્ય બોલતા. મોટા ભાગના લોકોને બ્રિટને કરેલા
વર્તાવ સામે ગુસ્સો હતો. વરસ પૂરું થતાં સુધીમાં ૭૦૦ લોકોએ ધરપકડ વહોરી લીધી. સન
૧૯૪૧ના ઉનાળા સુધીમાં આ સંખ્યા પંદર હજારે પહોંચી. મહાત્માજીના આદેશને માન
આપીને નાતાલ દરમિયાન કોઈ કૉંગ્રેસીએ સરકારને ત્રાસ આપ્યો નહીં. ભારતની આઝાદી
માટેની ઝંખનાનું તીવ્ર દર્શન કરાવતી આ લડત "સત્યાગ્રહના ઇતિહાસમાં સૌથી વધારે
શિસ્તબદ્ધ અને શાંતિપૂર્ણ કાયદાભંગનો નમૂનો છે."૪૩

પહેલા સત્યાગ્રહી વિનોબા ભાવે હતા. મોટા ભાગના હિંદીઓ તેમનું નામ પણ જાણતા
નહીં. ઑક્ટોબરની ૨૧મી તારીખે તેમની ધરપકડ થઈ. બીજા સત્યાગ્રહી તરીકે ગાંધીજીએ
જવાહરલાલને પસંદ કર્યા હતા. ઠરાવેલું વાક્ય બોલતા પહેલાં જ તેમની ધરપકડ થઈ કારણ
કે તેમણે અગાઉ આપેલાં પ્રવચનોમાં રાજદ્રોહ છતો થતો હતો. વલ્લભભાઈ ૬૫ વરસના
હતા અને થાકી ગયા હતા. છતાં તેમણે સત્યાગ્રહ કરવાનું ઠરાવ્યું. પોતે મુંબઈમાં નહીં પણ
ગુજરાતમાં સત્યાગ્રહ કરશે, તેવું તેમણે નક્કી કર્યું. નવેમ્બરની ૧૦મી તારીખે અમદાવાદ
આવીને તેમણે મહાત્માજીને પત્ર લખ્યો :

આજે સવારે આવ્યો છું. અહીં ચારપાંચ દિવસનું કામ છે. કામ પતાવીને પંદરમી તારીખે
ગણેશપૂજન કરવાનો ઇરાદો છે. અને ૧૮મીએ યાત્રા શરૂ કરીશ. મહાદેવભાઈ દિલ્હીથી
આવી શકે અને ૧૮ તારીખે અહીં પહોંચે તો સારું થાય.૪૪

વલ્લભભાઈ એકાએક ધર્મપરાયણ બની ગયા તેવું નથી. ગણેશપૂજન કરવાનો અર્થ એ છે
કે પોતે કાયદાભંગ કરશે અને યાત્રાનો અર્થ જેલયાત્રા થાય છે. આ કાર્યક્રમ અનુસાર
વલ્લભભાઈએ અમદાવાદના જિલ્લા મૅજિસ્ટ્રેટને નવેમ્બરની ૧૫મી તારીખે પત્ર લખીને
જણાવ્યું કે ૧૮મી તારીખે સભામાં પોતે આ પ્રતિબંધિત વાક્ય બોલશે. સરકાર આ સભા
થવા દેવા તૈયાર ન હતી. નવેમ્બર ૧૭ તારીખે રાત્રે પોલીસ સરદાર રહેતા હતા ત્યાં
દા. કાનૂગાને ઘેર આવી. અને ભારત સંરક્ષણ ધારા તળે તેમની ધરપકડ થાય છે, તેવું
સરદારને જણાવ્યું. પોતે આગલી રાત્રે પકડાયા અથવા પોતાને તાવ હતો તેની ફિકર સરદારે
રાખી નહીં. પણ વલ્લભભાઈના કાગળ પ્રમાણે મહાત્માજીએ મોકલી આપેલા મહાદેવભાઈ
થોડી મિનિટ પહેલાં જ આવ્યા હતા, તેમની જોડે વાતચીત થઈ શકી નહીં તેનો વસવસો
તેમને રહ્યો. "કેટલો સમય આપશો ?" તેવું તેમણે પોલીસ અધિકારીઓને પૂછ્યું
"અડધો-પોણો કલાક આપ લઈ શકો છો" તેવો જવાબ મળ્યો.૪૫ આ બધો વખત તેમણે
મહાદેવભાઈ જોડે ગાળ્યો અને અમદાવાદની જનતાને સંદેશો લખી આપ્યો :

આવતી કાલે થનારી સભાથી સરકાર ડરી ગઈ છે, તેથી આજે રાત્રે મને સાબરમતી