૩૦૨ પટેલ

જણાવ્યા છતાં, આ નાનકડી દીકરીની વ્યથાને કારણે વલ્લભભાઈને ઘણો ત્રાસ થતો હતો.
હજીરાથી મહાદેવભાઈને લખેલા પત્રમાં તેમણે "બિચારી નાનકડી છોકરી"નો ઉલ્લેખ કર્યો
છે.૮૨ સન ૧૯૪૩ની આખરમાં દેવી આખરે છૂટી ગઈ, ત્યારે તેના દાદા ફરી વખત જેલમાં
હતા.

વિશ્વના પૂર્વ ખંડમાં બ્રિટનના મહાકિલ્લા જેવા સિંગાપુરનું તા. ૧૫-૨-૪૨ના રોજ
પતન થયું. જાપાનની બીજી નેમ રંગૂન પર હતી અને ત્યાર પછી કદાચ ભારતનો વારો
આવવાનો હતો. જાપાન ભારતના દરવાજે આવીને ઊભું તેથી કૉંગ્રેસીઓમાં વિવિધ
પ્રતિભાવો પડ્યા. આઝાદી મળવામાં થઈ રહેલા વિલંબ અને જાપાનના ઉદ્દેશો અંગેના
અજ્ઞાનને કારણે થોડા કૉંગ્રેસીઓ એશિયાઈ સત્તા દ્વારા મુક્તિ પામવાની આશા સેવતા હતા.
મોટા ભાગના કૉંગ્રેસીઓ અને વલ્લભભાઈ સહિતના ઘણાખરા આગેવાનો એવું માનતા હતા
કે જાપાન અને અંગ્રેજ સરકાર બંનેનો સામનો કરવો જોઈએ અને મુસ્લિમ લીગ ત્રીજો દુશ્મન
હતી. પણ એક રાજાજી એવા હતા કે જેમના કહેવા પ્રમાણે અંગ્રેજ સરકાર અને મુસ્લિમ
લીગ જોડેના કૉંગ્રેસના ઝઘડા મિટાવી દેવા જોઈએ અથવા મોકૂફ રાખવા જોઈએ. સૌથી મોટા
દુશ્મન જાપાનના ભય સામે લડવા માટે એકલક્ષી પ્રયાસો કરવા જોઈએ. વલ્લભભાઈ કે
મહાત્માજી આવું માનતા ન હતા. છતાં રાજાજીએ વારંવાર આવાં ઉચ્ચારણો કરવાથી
સામાન્ય કૉંગ્રેસીઓ મૂંઝવણમાં પડ્યા. કારણ કે ભૂતકાળમાં રાજાજી, વલ્લભભાઈ અને
ગાંધીજી હંમેશાં એકસરખા વિચાર દર્શાવતા હતા. હજીરાથી લખાયેલા એક પત્રમાં
વલ્લભભાઈએ રાજાજીનું મન ફેરવવાનો પ્રયાસ કર્યો, પણ તેમના જૂના સાથીએ આ
બાબતમાં મચક આપી નહીં. સરદારે મહાદેવભાઈને કહ્યું કે રાજાજીને શું થઈ ગયું છે તે મને
સમજાતું નથી.૮૩

ગોરાઓની સંસ્કૃતિ ચડિયાતી હોવાનો દાવો યુરોપીય યુદ્ધને કારણે પોકળ ઠર્યો હતો.
માર્ચની ૭મી તારીખે આણંદમાં આપેલા ભાષણમાં વલ્લભભાઈએ આ હકીકત ભારપૂર્વક
કહી સંભળાવી :

અત્યારની લડાઈ આકાશમાં લડાય છે.... પાણીની નીચે લડાય છે. બંને બાજુ
લુટારાઓ છે અને બંને ભગવાનના નામે લડે છે. બંને ઈસુ ખ્રિસ્તના ભક્ત હોવાનો દાવો
કરે છે. બંને પક્ષ પોતાને સુધરેલા કહાવે છે અને પછાત લોકોને શિખામણ આપે છે. પણ
ઇતિહાસ લખાશે ત્યારે નોંધ લેવાશે કે બીજાને સંસ્કૃતિહીન કહેનાર લોકો તો પશુથી પણ
બદતર છે.

દુનિયાભરમાં આવી વિનાશકારી લડાઈ ચાલી રહી છે, ત્યારે એક જ માણસ એવો છે
કે જેના પગ ધરતી પર મજબૂત રીતે ચોટેલા છે. આ માણસ કહે છે કે જે તલવારથી લડશે
તે તલવારથી મરશે.૮૪

વલ્લભભાઈએ કહ્યું કે મહાત્માજીની અહિંસામાં શાણપણ તો છે જ, પણ આ ઉપરાંત
તેમણે શીખવ્યું છે :

ગમે તેવી અંધાધૂંધી હોય તોપણ આપણે કૂતરાબિલાડાના મોતે મરવાનું કારણ નથી.
ગાંધીજીની પાસેથી શીખવા જેવી એક વાત એ છે કે આપણે ડર છોડવો જોઈએ.૮૫