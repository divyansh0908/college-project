૪૨૨ પટેલ

સત્તાપલટો થયા અગાઉ તેમને ઇંગ્લૅંડ પાછા લઈ જવા, તેવો નિર્ણય વિચારપૂર્વક કરી
લેવામાં આવ્યો હતો. પંજાબમાં આઝાદીના દિવસ સુધી બસો-ચારસો અંગ્રેજ સનંદી અને
લશ્કરી અધિકારીઓને રાખવાની પરવાનગી આપવા છતાં પંજાબમાં શાંતિ સ્થાપવા માટે
મોટી સંખ્યામાં અંગ્રેજોનાં જીવતર પર જોખમ ઊભું કરવા માટે સામ્રાજ્ય તૈયાર ન હતું.૪૦૪

ભારત અને પાકિસ્તાનના આગ્રહથી મેજર જનરલ રીઝની રાહબરી તળે ઊભી કરવામાં
આવેલી સરહદ સલામતી સેનાને પહેલી ઑગસ્ટથી "સરહદ" પર ગોઠવી દેવામાં આવી
હતી. સર સિરિલ રેડક્લિફનું સરહદ કમિશન પંદર ઑગસ્ટ આસપાસ આ સરહદની આંકણી
કરી આપવાનું હતું. પંજાબ સલામતી સેનામાં અંગ્રેજ, હિંદુ, શીખ, મુસલમાન અફસરો
હતા, પણ તેના ૫૫,૦૦૦ સૈનિકોમાં એક પણ અંગ્રેજ ન હતો. આટલું મોટું હોવા છતાં દર
ચોરસ માઈલ દીઠ આ સૈન્યનો ફક્ત એક જ સૈનિક હતો. ખૂની ટોળાંઓ તેના હાથમાં આવતાં
નહીં, અને ભાગલાનો દિવસ નજીક આવતો ગયો તેમ ખૂનામરકી વધતી ચાલી. આ સરહદી
સેના નાકામયાબ નીવડી. "મધ્યયુગીન જંગાલિયત"નો ઉલ્લેખ કરીને રીઝ નોંધે છે:

ઉંમર કે લિંગભેદ રહ્યો નહીં. હાથમાં બાળકો હોય તેવી માતાઓની કતલ કરવામાં આવી
અથવા ભાલાથી કે ગોળીથી ઠાર મારવામાં આવી. શીખો હુમલો કરે ત્યારે
"રાવળપિંડી" એવા નારા લગાવતા. બંને પક્ષો સરખા જ નિર્દય હતા.૪૦૫

ભારત સરકારના ગૃહમંત્રી હોવા છતાં વલ્લભભાઈ આ અંધાધૂંધી રોકવા અસમર્થ હતા.
દિલ્હી શહેરની ભાગોળે આવેલો પંજાબનો ગુરગાંવ જિલ્લો મેની આખરમાં ભડકે બળવા
લાગ્યો. ગુરગાંવના ડેપ્યુટી કમિશનર બ્રેન્ડન નામના અંગ્રેજે સંખ્યાબંધ હિંદુ વકીલોને
જેલમાં પૂર્યા હતા. જેમના જામીન માટે આ વકીલોએ અરજી કરી હતી, તેમના બાન તરીકે
તેમને આ શિક્ષા થઈ હતી. ગૃહમંત્રી તરીકે, હિંદુ તરીકે, વકીલ તરીકે, ગોરાઓની તુમાખી
યાદ કરનાર તરીકે વલ્લભભાઈ આ વિચિત્ર વલણથી પૂરેપૂરા ખળભળી ઊઠ્યા હતા.

આ જિલ્લામાં પ્રવાસ કરતી વખતે ઠેરઠેર આગની સામે આગ, ખૂનને બદલે ખૂનના
અનેક દાખલા સાંભળી રહેલા વલ્લભભાઈ બ્રેન્ડનને મળ્યા, ત્યારે તેમણે આવું કર્યું છે ખરું
કે? તેવી પૂછપરછ કરી. અધિકારીએ ઇન્કાર કર્યો ત્યારે ગોધરા, બોરસદ, અમદાવાદના આ
ફોજદારી વકીલે બ્રેન્ડન પાસે એક કાગળ રજૂ કર્યો. જામીન માટેની અરજીના આ કાગળમાં
ખુદ બ્રેન્ડનના હસ્તાક્ષરમાં "વિચિત્ર શેરો" મારવામાં આવ્યો હતો. ડેપ્યુટી કમિશનરે
પોતાની ભૂલ કબૂલ કરી અને વકીલોને છોડી મૂકવામાં આવ્યા. વલ્લભભાઈએ તેની બદલી
માટે ખૂબ આગ્રહ કર્યો, છતાં અંગ્રેજ સરકારે તેની બદલી લાંબા વખત સુધી કરી નહીં.૪૦૬
વલ્લભભાઈ નિરુપાય હતા.

રેડક્લિફના ફેંસલાથી વલ્લભભાઈ અને જિન્નાહ તથા લિયાકત પણ ખળભળી ઊઠ્યા.
વિભાજન સમિતિના સભાસદોએ જુલાઈ ૨૨મી તારીખે વચન આપ્યું હતું કે "જે ફેંસલો
આવે તે સ્વીકારી લેવામાં આવશે." પણ ઑગસ્ટની શરૂઆતમાં અને ફેંસલો આવ્યા
અગાઉ લિયાકતે માઉન્ટબૅટનને "સખત ભાષામાં મૌખિક સંદેશો મોકલ્યો" હતો અને
પંજાબનો ગુરદાસપુર જિલ્લો અથવા આ જિલ્લાનો મોટો વિસ્તાર ભારતને સોંપવા સામે
ચેતવણી ઉચ્ચારી હતી.૪૦૭ ત્યાર પછી ઑગસ્ટ ૧૩મી તારીખે રેડક્લિફનો ચુકાદો જાહેર થયા
અગાઉ વલ્લભભાઈએ પણ માઉન્ટબૅટનને અતિશય કડક ભાષામાં લેખિત સંદેશો મોકલ્યો: