૫૩૮ પટેલ

તારીખે બંગાળના મુખ્ય પ્રધાન બિધાનચંદ્ર રૉય, જે વિખ્યાત દાક્તર પણ હતા તે, તેમને
તપાસવા આવ્યા. વલ્લભભાઈએ પૂછ્યું કે "રહેના હૈ કિ જાના હૈ ?" દાક્તર રૉયે જવાબ
વાળ્યો, "જવાનું હોય તો હું તમને તપાસવા શા માટે આવું ?" પણ વલ્લભભાઈને
વિશ્વાસ બેઠો નહીં. બીજે દિવસે વારંવાર "મારી નાડ તમારે હાથ હરિ સંભાળજો રે"
બોલવા લાગ્યા અને કબીરની પંક્તિ "મન લાગો મેરો યાર ફકીરીમેં" પણ બોલતા.
મણિબહેન ભાંગી પડ્યાં પણ બહારથી મજબૂત રહ્યાં. સરદાર "મંગલ મંદિર ખોલો
દયામય"★ ગાવા લાગ્યા હતા. તે સાંભળનાર ઘનશ્યામદાસ બિરલાને મણિબહેને કહ્યું કે
"દિવસ આવી ગયો છે તેવો મને ડર છે." તેમની આંખમાંથી થોડાં આંસુ પડ્યાં પણ
મણિબહેન ફરી પાછાં સેવા અને સંભાળ રાખવામાં લાગ્યાં.૨૪૧

દાક્તર-ટુકડીમાં દિલ્હીના દા. ધાંદા અને ઘણાં વરસથી વલ્લભભાઈની સારવાર કરનાર
મુંબઈના દા. નાથુભાઈ પટેલ અને દાક્તર ગિલ્ડર પણ હતા. ડિસેમ્બરની ૧૦મી તારીખે
વલ્લભભાઈએ દા. નાથુભાઈ પટેલને કહ્યું કે "મને પેલું ઇંજેક્ષન આપશો નહીં. તેનાથી મારું
પેટ બહુ ખરાબ થઈ જાય છે." દા. નાથુભાઈએ તેમને હિંમત હારવા માટે ઠપકો આપ્યો
અને ભીષ્મે બાણશય્યા પરથી બજાવેલા કામની યાદ અપાવી. વલ્લભભાઈની લોખંડી
ઇચ્છાશક્તિનો પણ તેમણે ઉલ્લેખ કર્યો.૨૪૨ પણ બીજી ઇચ્છા બળવત્તર બની રહી હતી,
અને સરદાર તેને શરણે જઈ રહ્યા હતા. મુંબઈની વધારે સમશીતોષ્ણ આબોહવામાં
વલ્લભભાઈને ખસેડવા, તેવો નિર્ણય દાક્તરોએ કર્યો. જવાની આગલી રાતે જવાહરલાલ ઘેર
આવ્યા અને તેમણે કહ્યું કે "જુઓ આપણે દિલ ખોલીને વાતો કરવાની છે. પણ કશી ફિકર
રાખશો નહીં. તમારી તબિયત સંભાળજો અને જલદી જલદી સાજા થઈ જજો."૨૪૩ તે
દિવસે થોડા સમય અગાઉ વલ્લભભાઈએ ગાડગિલને કહ્યું હતું કે "હવે હું જીવવાનો નથી.
પણ એક વચન આપો." ગાડગિલે હા પાડી ત્યારે સરદારે તેમનો હાથ પોતાના હાથમાં
લીધો અને કહ્યું કે "જવાહરલાલ જોડે ગમે તેટલા મતભેદ થાય, તોપણ તેમને એકલા
છોડીને જશો નહીં."૨૪૪

બારમી તારીખે સવારે વિલિંગ્ડન હવાઈ મથકે તૈયાર રાખવામાં આવેલા હવાઈ દળના
ખાસ ડાકોટા સુધી વલ્લભભાઈને ગાડીમાં લઈ જવામાં આવ્યા અને ખુરશીમાં બેસાડીને
વિમાનની સીડી પર ચડાવવામાં આવ્યા. વિમાન પાસે રાજેન્દ્રપ્રસાદ, નેહરુ, રાજાજી,
ગાડગિલ, ઘનશ્યામદાસ અને મેનન હાજર હતા. સીડીને મથાળે પહોંચ્યા પછી
વલ્લભભાઈની ખુરશી આ બાજુએ ફેરવવામાં આવી. તેમણે "ઉદાસ સ્મિત કરીને બધાને
નમસ્કાર કર્યા".૨૪૫ મણિબહેન, નાથુભાઈ અને ગિલ્ડર તેમની સાથે વિમાનમાં અંદર ગયાં.
દરવાજો બંધ થયો, ભીડી દેવામાં આવ્યો. એન્જિનો ઘરઘરાટી કરી ઊઠ્યાં, પૈડાંઓ
ઘૂમ્યાં, વિમાન ઊંચકાયું, દિલ્હી ઉપર ઊડ્યું અને મુંબઈની દિશાએ ચાલ્યું. વલ્લભભાઈ
સાડા ચાર કલાક ઉપર રહ્યા અને નીચે તેમનો દેશ પથરાયો હતો.

તેમની આખી જિંદગી પાછળ પથરાઈ રહી હતી. જવાહરલાલ જેવા આળા સ્વભાવના
અને તોછડા મિત્રના વફાદાર સાથી; સરકારના સુકાની અને રાજાઓના રાજેશ્વર; ભારતના

★ દાક્તરે કહ્યું કે "દરવાજો ઊઘડે તેમ નથી. એક નહીં પણ બેત્રણ તાળાં લાગેલાં છે."
વલ્લભભાઈએ હસીને કહ્યું કે "દસ તાળાં લાગ્યાં હશે તોપણ દરવાજો ઊઘડી જશે." અને ફરી આ
લીટી ગાવા લાગ્યા. (વિયોગી હરિ - બાપુ, બાપા ઔર સરદાર, કુટિર, દિલ્હી, ૧૯૬૭.)