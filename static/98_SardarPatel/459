૧૯૪૭-૪૮/સરટોચ ૪૫૯

મેનને રાજકોટમાં જે ઠળિયા ભાંગવાના હતા તે કટક કરતાં તદ્દન જુદા હતા. રાજકોટમાં
પાંચ દિવસ ચાલેલી તીવ્ર વાટાઘાટોમાં મેનને સામે પક્ષે શ્રીમંતાઈ, કુળપરંપરાનું ગૌરવ,
ખેલાડી તરીકેની કીર્તિ, દુનિયા આખી જોડેનો પરિચય, રાજકીય ચતુરાઈ, ભપકા અને
દબદબાની તેમ જ ભલમનસાઈની પરંપરાનાં દર્શન કર્યાં. અહીંયાં દમદાટીથી કામ ચાલે તેવું
ન હતું. "અતિકુશળ અને આત્મનિષ્ઠ રાજાઓને દલીલોથી અને પ્રસંગપ્રવાહના વલણથી
સમજાવવા પડે તેમ હતું."૧૩૪

પ્રસંગોનું વલણ કોઈ પણ બુદ્ધિશાળી માણસ સમજી શકે તેટલું સ્પષ્ટ હતું. છતાં મેનને
આ સ્પષ્ટતાપૂર્વક કહી સંભળાવ્યું. લોકશાહી અપરિહાર્ય હતી. કાઠિયાવાડના રાજ્યોની
ચૂંટાયેલી ધારાસભાઓ મુંબઈ જોડે અથવા એકબીજા જોડે મળી જવાની માગણી કરશે જ તે
અટળ હતું. ભારત સરકાર આવી માંગણી નકારી શકે તેમ હતું નહીં. આવી ચૂંટાયેલી
ધારાસભાઓને બદલે રાજાઓ જાતે જ ભારત સરકાર જોડે કામ પાડે તો તેમને પોતાને જ
લાભ થવાનો સંભવ હતો. મેનને જણાવ્યું:

ભાવનગરના નામદાર મહારાજાએ સંયુક્ત કાઠિયાવાડ રાજ્યની તરફેણમાં પોતાનો મત
જાહેર કરી દીધો છે. નાનાં ખાબોચિયાં ગંધાઈ જાય અને મોટાં સરોવર બધું શીતલ બનાવે
તેવી સરદારે વાપરેલી ઉપમા પણ મારે આપને યાદ કરાવવાની રહે છે....

૨૨૨ નાનકડાં રાજ્યો લાંબો વખત અલગ અલગ અસ્તિતવ ટકાવી શકે તે શક્ય નથી.
રાજ્યનું અલગ અસ્તિત્વ મટી જાય તે વાત ગમે તેટલી અરુચિકર હોય તોપણ
કાઠિયાવાડમાં પરિસ્થિતિ સ્થિર કરવા માટે તાબડતોબ કશું કરવામાં નહીં આવે તો
પ્રસંગોના પ્રવાહને કારણે વધારે ખરાબ પરિણામો આવવાનો સંભવ છે.૧૩૫

ધ્રાંગધ્રાના યુવાન મહારાજાએ એકમના ટેકામાં ભાવનગર સાથે ઊભા રહેવાનો નિર્ણય
સૌથી પહેલાં જાહેર કર્યો. નવા નગરના જામસાહેબને સમજાવવાનું કામ વધારે અઘરું હતું.
પણ તેમણે વાત કબૂલ રાખ્યા પછી મેનનનું કામ લગભગ પૂરું થઈ ગયું. જાન્યુઆરીની
૨૨મી તારીખે કાઠિયાવાડનાં તમામ મોટાં રાજ્યોએ એકમ સ્થાપવાના કરાર પર સહી કરી.
પાછળથી મેનને યાદ કર્યું છેઃ

આ રાજવીઓએ પોતાના ગૌરવશાળી વારસાનો ત્યાગ કર્યો, તે દૃશ્ય ખરેખર હૃદયંગમ
હતું. એક મહિના અગાઉ પોતાનું રાજ્ય અને સત્તા છોડવાં પડશે તેવી કલ્પના પણ કોઈ
રાજવીએ કરી ન હતી. અનેક પેઢીઓથી કુટુંબમાં ચાલતી આવેલી અને પોતે પવિત્ર
ગણેલી પરંપરાઓ આંખના ઝબકારામાં અલોપ થઈ ગઈ.

બધાએ દેખાવ જાળવી રાખ્યો પણ તેમના મનમાં ચાલતી વેદનાપૂર્ણ ગડમથલ તેમના
ચહેરા પર સ્પષ્ટ દેખાતી હતી.... મોરબીના વૃદ્ધ મહારાજા મારી પાસે આવ્યા. પોતે
ગાદીત્યાગ કરે અને પોતાનો દીકરો કરાર પર સહી કરે તેવું ભારત સરકાર મંજૂર કરે કે
નહીં, તેવું તેમણે પૂછ્યું.... મોરબીનો વહીવટ સરસ રીતે ચાલતો હતો અને વિસ્તારના
પ્રમાણમાં તેમણે તિજોરીમાં સૌથી વધારે રોકડ જમા કરાવી.૧૩૬

ફેબ્રુઆરીની ૧૫મી તારીખે સરદારે "કાઠિયાવાડનાં સંયુક્ત રાજ્યો"ની સ્થાપના કરી.