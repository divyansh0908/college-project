૩૬૦ પટેલ

હતું. વિધિસરની ચર્ચામાં વલ્લભભાઈ ભાગ્યે જ બોલતા અને ઓછું બોલતા પણ તેમની
રજૂઆત મહત્ત્વની હતી. એક વખત બોલ્યા ત્યારે કેન્દ્રમાં હિંદુ-મુસલમાનોને સરખી
સંખ્યા આપવાની દરખાસ્ત તેમણે નકારી કાઢી.૮૮ પોતાની ડાયરીમાં વૅવેલે વલ્લભભાઈનું
વર્ણન કર્યું છેઃ "રોમન જેવો ચહેરો, મજબૂત, હોશિયાર અને તડજોડના વિરોધી".૮૯ લીગ
પ્રત્યેનો વલ્લભભાઈનો અવિશ્વાસ અને પાકિસ્તાન સામેના તેમના સદા જાગ્રત વિરોધનાં
દર્શન મે માસની ૬ઠ્ઠી તારીખે થયેલી ચર્ચાના વૅવેલે આપેલા હેવાલમાં થાય છે. આ હેવાલમાં
બૃહદ્ પાકિસ્તાન માટેની જિન્નાહની વળગણ અને હિંદુસ્તાની સંઘરાજ્ય તરફનો તેમનો
તિરસ્કાર પણ જોઈ શકાય છે:

ચર્ચાનો પહેલો મુદ્દો સંઘના કેન્દ્ર અંગે ઊભો થયો...આ સંઘને સીધા કરવેરા નાખવાની
છૂટ મળવી જોઈએ અને આર્થિક રીતે તે પગભર હોવું જોઈએ, તેવી કૉંગ્રેસની ઇચ્છા
હતી. આ કેન્દ્રને પ્રાંતોએ જાથુકની રકમ આપવી અને વધારે નાણાં જોઈતાં હોય તો તેણે
પ્રાંતોને વિનંતી કરવી, તેવું જિન્નાહ ઇચ્છતા હતા....

સંઘની ધારાસભાની વાત જિન્નાહે હઠપૂર્વક બંધ વાળી દીધી. પણ આ ધારાસભામાં
હિંદુઓ અને મુસલમાનોની સંખ્યા સરખેસરખી હોય તો તેમાં "ઓછામાં ઓછો વાંધો
ઉઠાવી" શકાય તેવું અમે જિન્નાહ પાસે કબૂલ કરાવ્યું....આખરે સહુ એકમત થયા -
કમ સે કમ જિન્નાહે નામંજૂરી દર્શાવી નહીં - કે કેન્દ્રમાં ન્યાયતંત્ર પણ રાખવું પડશે.

કૉંગ્રેસ જૂથો મંજૂર રાખશે તો પોતે સંઘનું કેન્દ્ર સ્વીકારી લેશે તેવી જિન્નાહની
જાહેરાત સુધી અમે આવી પહોંચ્યા. નેહરુએ જિન્નાહની વાત લગભગ સ્વીકારી લીધી.✶
પણ વલ્લભભાઈનો ક્રોધયુક્ત નારાજગીવાળો ઠંડોગાર ચહેરો જોવા જેવો હતો....

એક વખત જિન્નાહ એવો દાવો કરી રહ્યા હતા કે પાંચ વરસ પછી કોઈ પણ જૂથને
અલગ પડી જવાનો અધિકાર મળવો જોઈએ, અને વલ્લભભાઈ વિજયી સ્વરે બોલી
ઊઠ્યા : "જિન્નાહને ખરેખર જે જોઈએ છે, તે વાત હવે આપણે જોઈ શકીએ છીએ."
વલ્લભભાઈના મનમાં વાત ઠસી ગઈ અને "લીગને સંઘમાં જોડાવામાં સાચેસાચ રસ
નથી, પણ સંઘમાંથી બને તેટલા જલદીથી ખસી જવામાં રસ છે" તેવી તેમની દલીલને
આધાર મળી ગયો.૯૧

પોતાના દાવાને સમસ્ત મુસલમાન કોમનો ટેકો છે, તેવું મિશનને દેખાડી આપવા માટે
જિન્નાહે લીગની ટિકિટ પર ચૂંટાઈ આવેલા પ્રાંતો અને મધ્યસ્થ ધારાસભાના તમામ
સભાસદોની રૅલી દિલ્હીમાં બોલાવી હતી. આ રૅલીમાં અપ્રિલની ૯મી તારીખે માગણી
કરવામાં આવી કે બંગાળ, પંજાબ, સિંધ, વાયવ્ય સરહદ, આસામ, બલૂચિસ્તાનના
આખા પ્રાંતોનો સમાવેશ થાય તેવું સાર્વભૌમ, સ્વતંત્ર રાજ્ય સ્થપાવું જોઈએ. આ રૅલીમાં
કસમ ખાવામાં આવ્યા કે અખંડ ભારત માટે બંધારણ ઘડનાર કોઈ પણ બંધારણ સભામાં
લીગ "કદી ભાગ લેશે નહીં".૯૨ રૅલીમાં કરવામાં આવેલી આ જાહેરાતના સંદર્ભમાં
વલ્લભભાઈ અને બીજા કૉંગ્રેસીઓએ સંઘના કેન્દ્રના જિન્નાહે કરેલા "અચોક્કસ

✶ ગોપાળના ગ્રંથ મુજબ "જવાહરલાલે કહ્યું કે પોતે જિન્નાહની વાત સ્વીકારી લેવાની નજીક છે
પણ ધારાસભા વગરનું કેન્દ્ર વ્યર્થ છે, અને જૂથમાં જોડાવાનો ફેંસલો પ્રાંતોએ કરવો જોઈએ."૯૦