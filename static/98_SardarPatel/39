૧૮૭૫-૧૯૧૮/પૂર્વરંગ : પરિશોધ ૩૯

તે જમાનામાં આ આંકડો બહુ મોટો ગણાતો હતો.૧૨૩ વલ્લભભાઈએ પાછળથી કહેલું તેમ
"સો પાનાંના મેમોરૅન્ડમ કરતાં દસ લીટીનું ગાંધીનું નિવેદન વધારે પ્રભાવશાળી હતું તેવું
મને લાગ્યું."૧૨૪ સપ્ટેમ્બરની ૩૦ તારીખે વલ્લભભાઈ ગાંધીજીની પ્રવૃત્તિમાં પહેલી જ
વખત સામેલ થયા. "ફૅશનદાર કાળા અંગ્રેજી કોટપાટલૂનમાં સજ્જ થઈને" વલ્લભભાઈ
બોરસદના પોતાના પરિચિત સ્થાને પહોંચ્યા અને સહીઓ એકઠી કરવા માટે હાકલ કરતું
ભાષણ કર્યું.૧૨૫

એકાદ મહિના પછી સન ૧૯૧૭ના નવેમ્બરની શરૂઆતમાં વલ્લભભાઈ "પહેલી જ
વખત ગાંધીજીને મળ્યા."૧૨૬ બોરસદ કરતાં પણ વધારે જૂના સ્થાન ગોધરામાં મળેલી
ગુજરાત રાજકીય પરિષદમાં બંનેએ ભાગ લીધો હતો. આ પરિષદ ગુજરાત સભાએ બોલાવી
હતી. ગાંધીજી તેના પ્રમુખ હતા અને તેમણે નવા ચીલા પાડ્યા. ભારતમાં દરેક રાજકીય
પરિષદની શરૂઆતમાં સમ્રાટ પ્રત્યેની વફાદારી જાહેર કરતો ઠરાવ પસાર કરવાનો રિવાજ
ગાંધીજીએ નકારી કાઢ્યો. ઇંગ્લૅંડમાં સભાઓ થાય ત્યારે વફાદારીનો ઠરાવ કરવામાં આવતો
નથી, તેવું જણાવીને ગાંધીજીએ કહ્યું કે "નાગરિકો બળવો જાહેર કરે નહીં ત્યાં સુધી તેમની
વફાદારી ગૃહીત ધારવામાં આવે છે"૧૨૭ આવા નિર્ણયો વલ્લભભાઈને અતિશય પસંદ પડતા
હતા. "ખેડૂતોનો વ્યાપક પ્રમાણમાં ટેકો" મળે તેના પર સ્વરાજનો આધાર છે,૧૨૮ તેવી
દલીલ કરીને ગાંધીજીએ પૂનાથી આવેલા ટિળક અને મુંબઈથી આવેલા જિન્નાહ અને
વિઠ્ઠલભાઈને ભારતીય ભાષાઓમાં પ્રવચન કરવાની વિનંતી કરી.

ટિળક મરાઠીમાં બોલ્યા, મુંબઈ ધારાસભામાં અંગ્રેજીમાં ભાષણ કરવા ટેવાયેલા
વિઠ્ઠલભાઈ માંડ માંડ ગુજરાતી બોલી શક્યા, અને અંગ્રેજ બની ગયેલા જિન્નાહે પણ
"ભાંગી તૂટી ગુજરાતીમાં ભાષણ કર્યું."૧૨૯ પણ જિન્નાહના મનમાં ડંખ રહી ગયો. આ
બનાવને સત્તાવીશ વરસ વીત્યા પછી ગાંધીએ કહ્યું કે "આ સભામાં જિન્નાહ સાહેબને
અંગ્રેજી છોડીને ગુજરાતીમાં બોલવાની મેં વિનંતી કરી તે દિવસથી જિન્નાહ સાહેબ મને
ધિક્કારતા થયા છે."૧૩૦ ગાંધીજીનું વિશ્લેષણ સાચું હોય તો જે દિવસે ગાંધીજીએ
વલ્લભભાઈને મેળવ્યા, તે દિવસે જ તેમણે જિન્નાહને ગુમાવ્યા. ગુજરાત સભા આખું વરસ
પોતાની પ્રવૃત્તિ ચાલુ રાખી શકે તે માટે નીમવામાં આવેલી પહેલી કારોબારી સમિતિના મંત્રી
તરીકે સેવા આપવાની ગાંધીજીની વિનંતી વલ્લભભાઈએ સ્વીકારી લીધી.

ગાંધીજીએ એકરાર કર્યો છે કે વલ્લભભાઈ ગોધરામાં મળ્યા ત્યારે બહુ અતડા દેખાતા
હતા અને "મારી સૂચના મુજબ તેઓ કામ કરી શકે કે નહીં" તેની વિમાસણ ગાંધીજીને
થતી હતી.૧૩૧ પણ વલ્લભભાઈની જરૂર પડશે તેવું ગાંધીજી પારખી શક્યા. તેમણે પાછળથી
કહ્યું તેમ "તેમને વધારે ઓળખતો થયો તેમ મને લાગ્યું કે મને તેમની મદદ વગર ચાલવાનું
નથી."૧૩૨ વેઠની સમસ્યા અંગે ગાંધીજીએ સૌથી પહેલાં વલ્લભભાઈની મદદ લીધી.
સરકારી અધિકારી ગામમાં આવે તો સુથાર પાસે તંબૂ માટે ખીંટીઓ બનાવડાવતા. કુંભારે
માટલાં આપીને પાણી ભરી આપવું પડતું, હજામે ફાનસ સાફ કરવાં પડતાં, ભંગીએ ઝાડુ
વાળવું પડતું અને ચીંધ્યા કામ કરવાં પડતાં, કણિયાએ અનાજ આપવું પડતું અને ગાડાવાળા
ખેડૂતોએ તેમનો સામાન બીજા ગામડે પહોંચાડી આપવો પડતો. આ બધાં કામ વેઠ કહેવાતાં
અને તેનાં નાણાં ભાગ્યે જ ચૂકવવામાં આવતાં. ગામડાંના લોકોએ કલાકો સુધી અને ક્યારેક
દિવસો સુધી અમલદારોની ખિદમતમાં હાજર રહેવું પડતું.૧૩૩ ગોધરા પરિષદે કારોબારી