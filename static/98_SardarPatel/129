૧૯૨૨-૨૯/સરદાર ૧૨૯

મનોમંથન, બાપના પત્રો, મિત્રોની સલાહને કારણે અથવા આ બધાના સામટા
પ્રભાવથી મણિબહેન પોતાની હતાશા ખંખેરી નાખી શક્યાં. "તમારું મન શાંત થયું છે
જાણીને મને ઘણો આનંદ થયો"૫૧ તેવું વલ્લભભાઈએ તેમને લખ્યું. શારીરિક સ્વાસ્થ્ય
સુધારવા માટે મણિબહેન સુરત નજીક દરિયાકાંઠે આવેલા હજીરા નામના ગામમાં જઈ રહ્યાં.
વલ્લભભાઈ તેમને કાગળો લખીને સલાહ અને પ્રોત્સાહન આપતા રહ્યા. શ્રીમતી કાનૂગા
પર એક પણ કાગળ ન લખવા માટે વલ્લભભાઈએ તેમને એક પત્રમાં ઠપકો લખ્યો છે:
"બિચારી નંદુબહેન તમને પોતાની પેટની દીકરીની જેમ ચાહે છે. અને દાક્તરને પણ તમારા
પર આટલું જ હેત છે. તેમના પર એક પણ કાગળ લખવો નહીં તે વાજબી નથી."૫૨

આ બધું સન ૧૯૨૪ના મે માસમાં બન્યું. વલ્લભભાઈએ ઘર બદલ્યું હતું. ભદ્રના
મકાનમાલિકને પોતાનું ઘર વપરાશ માટે જોઈતું હતું. વલ્લભભાઈએ ખમાસા ચોક નજીક
ઘર ભાડે રાખ્યું. જાન્યુઆરીમાં વલ્લભભાઈ અને તેમના સાથીદારો બોરસદ લડતનો વિજય
ઊજવતા હતા ત્યારે પૂનાની ડેવિડ સાસૂન ઇસ્પિતાલમાં મહાત્માજીનું ઍપેન્ડિક્સનું
ઑપરેશન કરવામાં આવ્યું. વીજળી ગયા પછી બૅટરીના પ્રકાશમાં મુંબઈ પ્રાંતના સર્જન
જનરલ કર્નલ મેડોકે બહુ બાહોશીપૂર્વક ઑપરેશન કર્યું. ઑપરેશનને થોડા દિવસ થયા પછી
ઇસ્પિતાલમાં મુલાકાતીઓને મળવાની છૂટ આપવામાં આવી. મહાદેવભાઈએ આ મિલન
નોંધ્યું છેઃ

(બાપુ) ઘણા નબળા પડી ગયા હતા. પણ અમને જોયા ત્યારે વલ્લભભાઈ સામે જોઈને
"આવો, બોરસદના રાજા" કહીને મુક્ત રીતે હસી પડ્યા અને વલ્લભભાઈનો વાંસો
થાબડ્યો. મહાત્માજીએ કહ્યું કે "બોરસદમાં તમે ભારે પરાક્રમ કરી બતાવ્યું."૫૩

મહાદેવભાઈને ગાંધીજીએ કહ્યું:

મને કહેવામાં આવ્યું છે કે તમે વલ્લભભાઈનો હુકમ પૂરેપૂરો પાળો છો. અડધી રાતે
સૂરજ બતાવે તોપણ તમે સૂરજ દેખાયાનું કહો છો અને ધોળા દિવસે તારા બતાવે તોપણ
દેખાયાનું કબૂલ કરો છો. આ રીતે જ સારાં કામ થઈ શકે છે."૫૪

મધ્યસ્થ ધારાસભાના ૪૫ કૉંગ્રેસી ધારાસભ્યોના આગેવાન તરીકે ચૂંટાયેલા મોતીલાલ
નેહરુ નવ દિવસ પછી ગાંધીજીને મળવા આવ્યા. ધારાસભાનો બહિષ્કાર કર્યો હતો તે છોડીને
ધારાસભામાં પ્રવેશ કરવાના નિર્ણયનો નેહરુએ ઉલ્લેખ કર્યો. "લાંબા વખત સુધી દિવસ-
રાત વિચાર કર્યા પછી મેં એવો નિર્ણય બાંધ્યો કે દેશની વધારે સારી સેવા આ રીતે થઈ
શકશે." ગાંધીજીએ જવાબ આપ્યો કે "તમારો માર્ગ સાચો છે, તે વાત હજી મારે ગળે
ઉતારવાનું કામ તમારે કરવાનું છે." મહાત્માજીના છુટકારા અંગે ધારાસભામાં ઠરાવ
લાવવાનો ઉલ્લેખ નેહરુએ કર્યો ત્યારે ગાંધીજીએ કહ્યું કે "આવા ઠરાવમાં સહુનું માન અને
ગૌરવ જળવાવાં જોઈએ.... આપણો ઝંડો અણનમ રહેવો જોઈએ."૫૫

પણ થોડા દિવસ પછી મહાત્માજી છૂટી ગયા. છ વરસની સજામાંથી તેમણે લગભગ બે