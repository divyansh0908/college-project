૧૯૨૨-૨૯/સરદાર ૧૫૫

(મહેસૂલ અંગેનો નિર્ણય) મોકૂફ રાખવા અગર તેની ફેરવિચારણા કરવા માટે સરકાર
તૈયાર નથી. અથવા તે બાબતમાં વધારે છૂટછાટ મૂકવા રાજી નથી. આ જાતની જાહેરાત
પછી પણ બારડોલીના લોકો પોતાની જાતે અથવા બહારના લોકોની ચડામણીથી મહેસૂલ
ચૂકવવામાં ગફલત કરશે તો ગવર્નર અને તેમની મંત્રી પરિષદ (કાયદા) પાલનમાં કશી
કસર થવા દેશે નહીં.૧૩૬

"બહારના લોકો"ના આક્ષેપ સામે ફટકાબાજીથી ઉત્તર વાળ્યા વગર ચાલે તેમ ન હતું.

સ્મિથ પર પટેલનો પત્ર, ૨૧-૨-૨૮ : મને અને મારા સાથીદારોને તમે "બહારના
માણસ" ગણતા હો તેવું લાગે છે. તમે ભૂલી જાઓ છો કે જે સરકારનું તમે પ્રતિનિધિત્વ
કરી રહ્યા છો તે સરકારમાં "બહારના માણસો"નું વર્ચસ્વ છે. ભારતના અન્ય કોઈ પણ
પ્રદેશ જેટલો જ હક્ક બારડોલી પર હોવા છતાં મારે ચોખવટ કરવી જોઈએ કે હું આ
વિસ્તારના ત્રાસિત લોકોની વિનંતીને માન આપીને અહીં આવ્યો છું અને બારડોલીના
લોકો કોઈ પણ ક્ષણે મારી સેવા લેવાનું છોડી શકે છે. હથિયારને જોરે બહારથી લાદવામાં
આવેલા શાસનતંત્રને આટલી સહેલાઈથી પડતું મૂકવાની સગવડ તેમને મળી હોત તો હું
રાજી થાત.૧૩૭

સરકારે પોતાની બાજુ સ્પષ્ટ કરી. લેખિત નોટિસ મળ્યા પછી દસ દિવસમાં ખેડૂતો
મહેસૂલ ભરી ન જાય તો તેમણે ચોથાઈ ૨૫ ટકા દંડ ભરવો પડશે. છતાં મહેસૂલ ભરવામાં ન
આવે તો તેમની જંગમ મિલકત અને ભેંસો જપ્તીમાં લેવાશે અને તેઓ જમીન પરનો હક્ક
ગુમાવશે. સરકારની લેખિત નોટિસો સૌથી પહેલી ૧૧૦ વાણિયાઓને મોકલવામાં આવી
કારણ કે તેમની જમીનો મોટી હોવાથી તેમને ભારે નુકસાન થાય તેમ હતું. વલ્લભભાઈએ
પણ સત્યાગ્રહની પ્રતિજ્ઞાપત્ર રૂપી "નોટિસ" તેમને મોકલી આપી. નિર્ણય કરવાનું અઘરું
હોવા છતાં મોટા ભાગના વાણિયાઓએ પ્રતિજ્ઞાપત્ર પર સહી કરી આપી.

સરકારને નાણાં કરતાં વફાદારીની જરૂર વધારે હતી. તેથી નાયબ કલેક્ટરે મોટી ઉંમરના
એક શ્રીમંત વાણિયાને પોતાને ઘેર બોલાવ્યો અને "લેણી રકમનો થોડો ભાગ" કંઈ નહીં
તો "એક રૂપિયો પણ મારે ખાતર" ચૂકવી આપે તેવો આગ્રહ કર્યો. ડોસાએ જવાબ
આપ્યો કે "મને આપના માટે ઘણું માન છે, પણ મારે ગામમાં રહેવું છે. કોઈએ વેરો
ચૂકવવો નહીં તેવો ગામનો ઠરાવ છે. તેથી હું લાચાર છું."૧૩૮ સરકારે કેવળ મીઠાં વચનો જ
વાપર્યાં તેવું નથી. બેડકૂવામાં તલાટીએ અછૂત ખેડૂતને માર મારીને તેને વેરો ભરવાની ફરજ
પાડી. એક માણસે તો વેરો ભર્યો છે તેવો દાખલો બતાવવા માટે એક ગામના તલાટીએ તદ્દન
કંગાળ જમીન ધરાવનાર ધોબીનો વેરો પોતાના ગજવામાંથી ચૂકવ્યો અને બદલામાં ધોબી
પોતાનાં કપડાં મફત ધોઈ આપશે તેવી આશા દર્શાવી.

કેટલાક જમીમાલિકોએ લુચ્ચાઈ કરી. મહેસૂલ અધિકારી જોડે સંતલસ કરીને બે
વાણિયાઓએ બારી પાસે વેરાની રકમ મૂકી રાખી અને જપ્તી અધિકારી આવ્યાનો ઢોલ
પિટાયો ત્યારે બારી બંધ કરવાનું તેઓ "ભૂલી" ગયા. આ રીતે સરકારે એક પાસેથી
રૂ. ૧૫૦૦/- અને બીજા પાસેથી રૂ. ૭૮૫/-મેળવી લીધા. ગામ લોકો આ ચાલાકી
સમજ્યા અને ગુસ્સે થયા. વલ્લભભાઈની સલાહ અવગણીને તેમણે પ્રાયશ્ચિત તરીકે