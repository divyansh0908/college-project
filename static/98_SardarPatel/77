૧૯૧૮-૨૨/સાથીદાર ૭૭

શાહીબાગના તમામ બિન-સરકારી બંગલાઓ લશ્કરના કબજામાં છે. ગુજરાત ક્લબનું
મકાન પણ લેવાઈ ગયું છે. મારા ઘરની ચારે તરફ સિપાહીઓની ચોકી છે.૯૮

ગાંધીજી તરત જ અમદાવાદ આવ્યા. મુખ્ય તાર ઑફિસના મકાનને વલ્લભભાઈએ
આગ લગાડી હતી તેવા આરોપ સંબંધે ગુપ્તચર ખાતું તપાસ ચલાવે છે, તેવું તેમને જાણવા
મળ્યું. મ્યુનિસિપાલિટીના એક સભાસદે પોલીસને આ 'બાતમી' પહોંચાડી હતી અને પોતે
આ કૃત્ય નજરોનજર જોયાનો દાવો કર્યો હતો. પણ અમદાવાદના કલેક્ટર ચેટફીલ્ડે ગુપ્તચર
ખાતાના અધિકારીઓને જણાવ્યું  કે "આ બનાવ બન્યો ત્યારે વલ્લભભાઈ તો મારી જોડે
હતા. અને હુલ્લડો અટકાવવાના ઉપાયોની ચર્ચા કરી રહ્યા હતા." શાંતિ સ્થાપવામાં
વલ્લભભાઈએ ભજવેલા ભાગની તે વખતના પોલીસ સુપરિન્ટેન્ડેન્ટ હિલે પર એટલી સરસ
છાપ પડી હતી કે દસ વરસ પછીના પ્રસંગે તેમણે સરકારને લખ્યું કે "વલ્લભભાઈ વગર તમે
શહેરમાં શાંતિ જાળવી શકશો નહીં."૯૯ ચેટફીલ્ડની કામગીરીની મહાત્માજી અને
વલ્લભભાઈ બંનેએ પ્રશંસા કરી છે. ગાંધીજીએ તેમને "નખશિખ સદ્ગૃહસ્થ" ગણાવ્યા છે
અને આખા એપ્રિલ મહિના દરમિયાન તેમણે સ્વસ્થતા અને સંયમ જાળવી રાખ્યાનું કહ્યું
છે. થોડા વખત પછી ખબર પડી કે ઘરમાં બત્તીઓ ઉઘાડ-બંધ થતી હતી તેના પરથી
વલ્લભભાઈના ઘરમાંથી સંદેશા મોકલાઈ રહ્યાનું અર્થઘટન સિપાહીઓએ કર્યું હતું.૧૦૦

એપ્રિલ મહિનામાં ભારતભરમાં બનેલા સૌથી વધારે ઉદ્વેગજનક બનાવ જલિયાંવાલા
બાગ અંગે થોડું કહેવું પડશે. સત્યપાલ અને કિચલુને અમૃતસરથી ખસેડવામાં આવ્યાનું
આપણે જોઈ ગયા છીએ. તેની સામે વિરોધ દર્શાવવા માટે નીકળેલા સરઘસ પર ગોળીબાર
થયો. તેનું વેર વાળવા માટે ઝનૂની ટોળાએ પાંચછ અંગ્રેજ અમલદારોને તેમની કચેરીમાં જ
ઠાર માર્યા અને મિસ શેરવુડ નામની એક અંગ્રેજ શિક્ષિકા પર હલ્લો કર્યો. બીજે દિવસે
અમૃતસરનો કબજો જનરલ રેજિનાલ્ડ ડાયરને સોંપાયો. ડાયર સિમલામાં જન્મ્યા હતા ને
પૂરા લશ્કરી મિજાજના અમલદાર હતા. તેમણે સભાઓ ભરવા પર પ્રતિબંધ મૂક્યો. પણ
આ જાહેરનામું કેવળ અંગ્રેજી ભાષામાં પ્રસિદ્ધ કરવામાં આવ્યું. એપ્રિલની ૧૩મી તારીખે
બપોરે જલિયાંવાલા બાગમાં દસ હજાર હિંદુઓ-શીખો, મુસલમાનોની સભા મળી. આ
ઉઘાડી જગા ફરતે પાંચ ફૂટ ઊંચી દીવાલ હતી. સભામાં આવનાર મોટા ભાગના લોકોને
પ્રતિબંધ મુકાયાની ખબર ન હતી. કોઈની પાસે બંદૂક-પિસ્તોલ તો હતી જ નહીં. સભા શરૂ
થયા પછી તરત ડાયર અને રાઇફલધારી પચાસ ગુરખા અને અંગ્રેજ સિપાહીઓ આવી
પહોંચ્યા. મેદાનમાં જવા-આવવાના એકમાત્ર રસ્તા પર તેમણે કબજો જમાવ્યો.
શ્રોતાઓને વિખેરાઈ જવાની સૂચના પણ આપ્યા સિવાય ડાયરે ગોળીબારનો હુકમ આપ્યો.
તેના હુકમનું પાલન કરીને સૈનિકોએ દસ મિનિટ સુધી મોતનો વરસાદ વરસાવ્યો. જેટલી
ગોળીઓ છોડવામાં આવી તેટલા માણસો મર્યા. સરકારી અંદાજ પ્રમાણે ૩૭૯ માણસો
હણાયા અને સો કરતાં વધારે ઘાયલ થયા.

ત્યાર પછી જે બન્યું તે માન્યામાં આવે તેવું નથી. ઑડ્વાયરે આખા પંજાબમાં લશ્કરી
કાનૂન લાગુ પાડ્યો. અમૃતસરની જે શેરીમાં મિસ શેરવુડ પર હુમલો થયો હતો ત્યાંથી
નીકળતા દરેક હિંદુસ્તાનીએ પેટે ઘસડાઈને ચાલવાનો હુકમ થયો. ગાડીમાં અથવા ઘોડા પર