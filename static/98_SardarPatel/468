૪૬૮ પટેલ

જે અર્થઘટન સૂચવવામાં આવ્યું છે તેવો વિચાર પણ મારા મનમાં કદી આવ્યો નથી. ઘણા
મુસલમાન મિત્રોએ સરદારના કહેવાતા મુસ્લિમ વિરોધી વલણ અંગે મને ફરિયાદો કરી
છે. દબાયેલી વેદના સાથે હું તેમની વાત સાંભળતો રહ્યો છું. પણ મેં કદી તેમને સાફ વાત
કરી નથી. ઉપવાસને કારણે મેં જાત પર લાદેલું બંધન છૂટી ગયું છે, અને મેં આ
ટીકાકારોને ખાતરી આપી છે કે તેઓ મને અને જવાહરલાલને વગર કારણે આકાશ પર
ચડાવે છે. પણ આ રીતે તેઓ વલ્લભભાઈને અમારાથઈ છૂટા પાડી શકશે નહીં.

સરદારની ભાષા તોછડી હોવાથી કોઈ વાર અજાણતાં ચોટ લગાડી બેસે છે. પણ તેમનું
હૃદય એટલું વિશાળ છે કે તેમાં બધાનો સમાવેશ થઈ જાય છે. આ પાર્શ્વભૂમિકા સમજ્યા
પછી કોઈ પણ માણસ મારા ઉપવાસ ગૃહખાતાની નીતિને ઉતારી પાડવા માટે હોવાનું
કહેવાની હિંમત કરી શકશે નહીં. આવો કોઈ માણસ હોય તો મારે તેને કહેવું જોઈએ કે
આવી વાત કરીને તે સરદારને કે મને નહીં, પણ પોતાની જાતને હલકી પાડી રહ્યો છે.૧૭૫

ગાંધીજીએ કરેલા બચાવથી વલ્લભભાઈના મનમાં મિશ્ર ભાવનાઓ પેદા થઈ. આ
ઉપવાસ પોતાની સામે હોવાની તેમની આશંકા નિર્મૂળ થઈ ગઈ. છતાં ઉપવાસનું કારણ ગમે
તે હોય, પણ તેને કારણે પોતાની પાંખ કપાઈ ગઈ છે અને નેહરુના હાથ મજબૂત થયા છે
તેવી લાગણી વલ્લભભાઈને થયા વગર રહી નહીં. બીજી બાજુ મહાત્માજી ખુલ્લી રીતે
તેમની મદદે આવ્યા હતા. તેમના મનના એક ભાગમાં આ વાતનો સ્વીકાર થઈ રહ્યો હતો.
બીજા ભાગમાં સ્વમાની સરદાર રહેતા હતા અને કોઈ બીજો માણસ પોતાનું રક્ષણ કરે તે
વાત તેમનાથી સહન થાય તેવી ન હતી. સરદારના હૈયામાં એક તરફ કડવાશ અને સ્વમાન,
અને બીજી તરફ ગાંધીજી અને ભારત માટેની લાગણી વચ્ચે ઘમસાણ સંઘર્ષ ચાલી રહ્યો
હતો, તે એક જાહેર સભામાં પ્રગટ થયો. જાન્યુઆરીની ૧૬મી તારીખે મુંબઈ
મ્યુનિસિપાલિટી કૉર્પોરેશન તરફથી મળેલા સન્માનનો જવાબ વાળતાં તેમણે કહ્યું :

હું જેલમાં વારંવાર ગયો છું તેનો તમે ઉલ્લેખ કર્યો. હજારો લોકો જેલમાં ગયા, તેમ હું
પણ ગયો હતો.... તમને સાચી વાત કહું તો કેન્દ્ર સરકારમાં જે કામ કરું છું તેના કરતાં
મારે જેલમાં જવું પડે તો હું તે આવકારી લઉં. કારણ કે અનુભવ પરથી હું શીખ્યો છું કે
જેલમાં રહેવું વધારે મીઠું લાગે છે.

સ્વરાજ મળી ગયા છતાં હિંદુમુસ્લિમ એકતા માટે ગાંધીજીએ ઉપવાસ કરવા પડે તે
આપણા બધા માટે શરમાવા જેવી વાત છે.

મુસલમાનોને ભારતમાંથી કાઢી મૂકવા જોઈએ, તેવી લોકોની બૂમાબૂમ આપણે
હમણાં જ સાંભળી. આવું કરનાર લોકો ગુસ્સાથી પાગલ થઈ ગયા છે. હું તો ચોખ્ખું
બોલનાર માણસ છું અને હિંદુઓને અને મુસલમાનોને પણ કડવી વાતો સંભળાવી દઉં
છું. પણ મારો દાવો છે કે હું મુસલમાનોનો મિત્ર છું.

આમાંથી કેટલાક લોકોએ ગાંધીજી પાસે જઈને લખનૌમાં મેં કરેલા ભાષણ અંગે
ફરિયાદ કરી.... ગાંધીજીએ મારો બચાવ કરવો પડ્યો. આ વાતથી પણ મને વેદના
થાય છે. હું એવો નબળો માણસ નથી કે બીજા લોકોએ મારો બચાવ કરવો પડે.૧૭૬

જાન્યુઆરીની ૧૭મી તારીખે સાંજે ગાંધીજી અત્યંત નબળા અને બીમાર થઈ ગયા અને