૧૯૨૨-૨૯/સરદાર ૧૬૫

"બારડોલીમાં જોવા મળતી લોખંડી શિસ્ત", વલ્લભભાઈ માટે સ્ત્રીઓની લાગણી અને
અત્યાર સુધીમાં અપાયેલાં ૮૦ મુખીઓ અને ૧૯ તલાટીઓનાં રાજીનામાંનો ઉલ્લેખ કર્યો.
તેણે ઉમેર્યું કે "નીચલી કક્ષાના અધિકારીઓ સત્યાગ્રહ સેનાની દયા પર નભી રહ્યા છે."૧૮૪
આ હેવાલનું એક પરિણામ એ આવ્યું કે સામ્રાજ્યના બીજા અંગ જેવી દૂર બેઠેલી પણ
સત્તાધારી આમસભામાં બારડોલીની ચર્ચા થઈ. સમ્રાટના પ્રધાન લૉર્ડ વિન્ટરટને કબૂલ કરવું
પડ્યું કે "વલ્લભભાઈ પટેલને કેટલાક પ્રમાણમાં સફળતા મળી છે."૧૮૫

પંજાબના માજી-ગવર્નર માઇકલ ઑડ્વાયરે લંડનમાં માગણી કરી કે "કાવતરાખોરીના
કાયદાનો તાબડતોબ અમલ કરવામાં આવે."૧૮૬ મુંબઈના ગવર્નર સર લેસ્લી વિલ્સને જાહેર
કર્યું કે પોતે આ પ્રશ્નની ચર્ચા કરવા માટે સિમલા જઈને વાઇસરૉય લૉર્ડ ઇરવિનને મળશે.
સરકાર વધારે કડક બનશે કે નમતું મૂકશે ? મહાદેવભાઈ પરના પત્રમાં વલ્લભભાઈ લખે છેઃ
"ઊંટ કઈ બાજુએ કરવટ બદલશે તેની ખબર પડતી નથી." તેમણે સાંભળ્યું હતું કે
પોતાની ધરપકડ કરવાની કેટલાક અધિકારીઓએ કરેલી માગણી ડાન હીલેએ કરેલા વિરોધના
કારણે પડતી મૂકવામાં આવી છે. સન ૧૯૨૨માં ગાંધીજીની ધરપકડ કરનાર અમદાવાદના
માજી પોલીસ આયુક્ત ડાન હીલે વલ્લભભાઈને સારી રીતે ઓળખતા હતા. હવે મુંબઈ
પ્રાંતના ખાસ પોલીસ સુપરિન્ટેન્ડેન્ટ બનેલા ડાન હીલેએ ચોખ્ખું કહ્યું હતું કે "વલ્લભભાઈ
હોય ત્યાં સુધી બારડોલીમાં તોફાનો થવાનાં નથી. તેથી વધારાની પોલીસ મોકલીને નકામો
ખર્ચ કરવાની જરૂર નથી."૧૮૭ પણ બારડોલીની સલામતી વ્યવસ્થા અંગે હીલેના મંતવ્યની
અવગણના કરવામાં આવી. તાલુકામાં અનેક શસ્ત્રસજ્જ નવા પોલીસો દેખાવા લાગ્યા અને
"લશ્કરી કબજો સ્થપાશે" તેવી અફવા ફેલાવા લાગી.૧૮૮

કમિશનર સ્માર્ટે વલ્લભભાઈને ખબર આપી કે નામદાર ગવર્નર સુરતમાં વલ્લભભાઈને
મળવા રાજી છે. જુલાઈની ૧૮મી તારીખે ભારે દબદબા સાથે ગવર્નર બારડોલી તાલુકાના
સીમાડે "ચળવળખોરોનાં ધાડાં"ના આગેવાન વલ્લભભાઈને મળવા પધાર્યા. આમાં
મહેરબાની ન હતી. સરકાર ભીંસમાં આવી હતી. આ મહત્ત્વની મુલાકાત માટે
વલ્લભભાઈએ પોતાની જોડે અબ્બાસ તૈયબજી, કલ્યાણજી મહેતા ઉપરાંત શારદાબહેન
મહેતા, ભક્તિબા દેસાઈ અને મીઠુબહેન પિટીટ - એ ત્રણ બહેનોને સાથે લીધી. બહેનોને
સાથે રાખવામાં આવશે તેવી અપેક્ષા ન હતી, પણ આ પગલું યોગ્ય હતું. બંને પક્ષ વચ્ચે
વિધિસર વાતચીત થયા પછી લેસ્લી વિલ્સન અને આત્મનિષ્ઠ વલ્લભભાઈ વ્યક્તિગત રીતે
મળ્યા. વિલ્સને ક્હ્યું કે "આ કમનસીબ સ્થિતિનો અંત આણવા માટે વાઇસરૉય લૉર્ડ
ઇરવિન પણ આતુર છે." શરતો અંગે ચર્ચા ચાલી ત્યારે ક્યારેક સમાધાન હાથવેંતમાં છે
અને ક્યારેક આકાશ જેટલું દૂર છે, તેવું લાગતું હતું. પણ જુલાઈની ૨૩મી તારીખે કરેલી
જાહેરાતમાં વિલ્સને કહ્યું કે મહામહિમ સમ્રાટના સામ્રાજ્યના કોઈ પણ વિસ્તારમાં
નામદારના હુકમની અવગણના સફળતાપૂર્વક કરી શકાય નહીં, તે જોવા માટે સરકાર
કટીબદ્ધ છે, પણ "મહેસૂલની આકારણી વાજબી છે કે ગેરવાજબી છે" તેની ચર્ચા
કરવા પોતે તૈયાર છે.૧૮૯

ઊંટનો ઇરાદો શો હતો ? વલ્લભભાઈ પર લખેલા પત્રમાં ગાંધીજી જણાવે છે -
"આવતાં બે અઠવાડિયાં અત્યંત મહત્ત્વનાં ગણાય. સમાધાનમાં વિઘ્ન ઊભું થાય તેવો એક
પણ શબ્દ આપણા તરફથી આ સમય દરમિયાન બોલાવો ન જોઈએ."૧૯૦ વલ્લભભાઈએ
આ સલાહ માન્ય રાખી અને ગવર્નરના નિવેદનનો જવાબ વાળવાનો મુસદ્દો તૈયાર કરવામાં