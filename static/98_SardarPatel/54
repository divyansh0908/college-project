૫૪ પટેલ

ગાંધીજી અને વલ્લભભાઈનો ટેકો હોવાથી મજૂરોએ આટલો પગારવધારો નામંજૂર કર્યો.
માલિકો આગલા પગલાનો વિચાર કરતા હતા ત્યારે વલ્લભભાઈ અને ગાંધીજી ખેડા અંગે
વિચારણા કરવા લાગ્યા. મુંબઈથી વિઠ્ઠલભાઈ અને પારેખ આવ્યા અને સભાના
ગેરબંધારણીય પગલા સામે તેમણે ઉકળાટ ઠાલવ્યો.૧૧ ગાંધીજી અને વલ્લભભાઈ મક્કમ
રહ્યા. "સરકાર ખેડૂતોને જૂઠાબોલા કહે તે સાંખી લેવા પોતે તૈયાર નથી" તેવું ગાંધીજીએ
કહ્યું.૧૨ પોતાની વાત ગળે ઊતરતી હોય તેમણે પોતાની જોડે બીજે દિવસે નડિયાદ આવવું,
તેમ ગાંધીજીએ સૂચવ્યું. નડિયાદથી ગામડાંઓમાં જઈને સાચી વાત જાણવી તેવો તેમનો
ઇરાદો હતો.૧૩ બીજે દિવસે બપોરે ફેબ્રુઆરીની ૧૬ તારીખે સ્ટેશન પર ગાંધીજી અને
વલ્લભભાઈ જોડે ઘણા લોકો રવાના થયા. ત્રીસ જણ આવ્યા હતા તેમને ગાંધીજીએ નાની
ટુકડીઓમાં વહેંચી નાખ્યા અને દરેક ટુકડીએ માર્ચની ૧૦ તારીખ સુધીમાં પચાસ ગામડાં ફરી
વળવાં, તેવું ઠરાવ્યું. જે હકીકત જાણવા મળે તેના આધારે આગળનાં પગલાંનો વિચાર કરવો
તેમ નક્કી થયું. આ ત્રીસમાં એક રાવજીભાઈ પટેલ હતા અને તેમણે દક્ષિણ આફ્રિકામાં
ગાંધીજી જોડે કામ કર્યું હતું. તેમણે નીચે મુજબ લખ્યું છેઃ

નડિયાદમાં ગોકલદાસ તલાટીના ઘેર આવ્યો ત્યારે ઘરમાં બીજે માળે અમદાવાદના ઘણા
વકીલોને બેઠેલા અથવા આમતેમ ફરતા જોયા. હું કોઈને ઓળખતો ન હતો. ગાંધીજીને
પગે લાગીને તેમની બાજુમાં બેઠો અને તેમણે બધાની ઓળખાણ કરાવી.

દરવાજા પાસે બેઠેલા એક ભાઈ સામે આંગળી ચીંધીને ગાંધીજીએ કહ્યું, "પેલા
વલ્લભભાઈ પટેલ છે અને અડગ છે." હું તેમને પહેલી જ વાર જોતો હતો. કોટપાટલૂન
અને નેકટાઈમાં સજ્જ વલ્લભભાઈ બહુ અતડા અને બેદરકાર દેખાતા હતા, (પણ) મારે
વલ્લભભાઈની ટુકડીમાં જવાનું છે તે જાણીને મને આનંદ થયો.

બીજે દિવસે સવારે તો વલ્લભભાઈએ કોટપાટલૂન-નેકટાઈ કાઢી નાખ્યાં હતાં. બારીક
ધોતી, ઊનનો કાળો કોટ અને બેંગ્લોરી ટોપીમાં વલ્લભભાઈ શોભતા હતા.

અમે ગાડામાં બેઠા. પણ અમે બેઠા હતા તે બેઠક બાંધવાનું ગાડાવાળો ભૂલી ગયો
હતો. બળદ અચાનક ઊપડ્યા અને બેઠક પાછળથી નીચે સરકી ગઈ, હું અને
વલ્લભભાઈ નીચે પછડાયા અને બેઠક અમારા માથે આવી પડી.

તે દિવસે અમે નડિયાદ તાલુકાનાં પાંચ ગામડાંઓનો અભ્યાસ કર્યો. બધાં ગામના
મુખીઓ વલ્લભભાઈને ઓળખતા હતા. વલ્લભભાઈને ખેડૂતો જોડે કામ પાડવાની અને
તેમની પાસેથી વાત કઢાવવાની ફાવટ હતી તેવું હું જોઈ શક્યો.૧૪

ગાડાની મુસાફરી તો જવલ્લે જ થતી. તપાસ કરવા માટે મોટા ભાગે તો ગામડામાં અને
એક ગામથી બીજા ગામ ચાલીને ફરવું પડતું. ગાંધીજી અને વલ્લભભાઈએ અલગ અલગ
ત્રીસ ત્રીસ ગામડાંની ચકાસણી કરી હશે તેટલામાં અમદાવાદથી ખબર આવી કે ફેબ્રુઆરીની
૨૨મી તારીખથી મિલમાલિકોએ તાળાબંધી જાહેર કરી છે અને જાહેર કર્યું છે કે વીસ ટકાનો
વધારો લેવા રાજી હોય તેવા જ મજૂરોને કામ પર લેવાશે. ખેડાનું કામ વલ્લભભાઈને સોંપીને
ગાંધીજી તાબડતોબ અમદાવાદમાં મજૂરો પાસે દોડ્યા.