૪૫૨ પટેલ

દેખાડી અને અબ્દુલ્લાએ પણ સારી છાપ પાડી. પણ આ બંનેને પાકિસ્તાનના પ્રતિનિધિ
ઝફરુલ્લાખાને ઢાંકી દીધા. ખુદ કાશ્મીરમાં પણ શિયાળાને કારણે લડાઈ બંધ પડી ગઈ.
ઘૂસણખોરોને ખીણ વિસ્તારમાંથી ભગાડીને વિકટ વિસ્તારમાં ધકેલી દેવાયા હતા. પણ
રાજ્યના બધા વિસ્તારમાંથી તેમને હાંકી કઢાયા ન હતા. આ સંઘર્ષમાં ત્યાર પછી ઘણી
વખત ભરતી-ઓટ આવી અને કબજે કરાયેલા વિસ્તારના સીમાડા ફેરવાતા રહ્યા. પણ
ભારત કે પાકિસ્તાન સમગ્ર પ્રદેશ જીતી શક્યા નહીં. અબ્દુલ્લા કે હરિસિંધ, વલ્લભભાઈ કે
નેહરુ, ગાંધી કે જિન્નાહ કોઈના અરમાન, કોઈનાં સ્વપ્ન સાકાર થયાં નહીં.

નેહરુને કાશ્મીરખાતું જોઈતું હતું, તેમ માઉન્ટબૅટનને હૈદરાબાદની હોંશ હતી. આ
રાજ્યના વિસ્તાર અને નિઝામની સમૃદ્ધિને કારણે માઉન્ટબૅટનનો રસ વધારે તીવ્ર બન્યો
હતો. માઉન્ટબૅટનની નસમાં પણ રાજવી લોહી હતું. વળી અંગ્રેજ સરકારના "વફાદાર
સાથી"ના રક્ષણ માટે પોતે અત્યંત જહેમત ઉઠાવી હતી, તેવું માઉન્ટબૅટન ચર્ચિલ અને
ટોરી પક્ષના આગેવાનો પાસે સિદ્ધ કરવા માગતા હતા. "વફાદાર સાથી"નું બિરુદ ઇંગ્લૅંડના
રાજવીએ નિઝામ માટે ત્રીસ વરસ અગાઉ વાપર્યું હતું. નિઝામ સાથે વાટાઘાટો કરીને
સમજૂતી સાધવાના પ્રયાસ માટે વલ્લભભાઈએ માઉન્ટબૅટનને ઘણી છૂટછાટ આપી હતી.
તેમણે માત્ર એક જ શરતનો આગ્રહ રાખ્યો હતો કે "હૈદરાબાદની સમસ્યા ભારતની અને
કેવળ ભારતની જ રહેવી જોઈએ."૧૧૭ પાકિસ્તાનને આ બાબતમાં પગ મૂકવાનો અવકાશ ન
મળવો જોઈએ. આ મુદ્દો મંજૂર રાખવામાં આવે તો નિઝામ અથવા તેના પ્રતિનિધિઓ જોડે
માઉન્ટબૅટન મનફાવે ત્યારે વાટાઘાટ ચલાવી શકતા હતા. પણ નિઝામે રોકેલા મૉન્કટન
નામના ઓજસ્વી અંગ્રેજ વકીલે દરખાસ્ત મૂકી કે નિઝામ જોડાણખત નહીં પણ મૈત્રીખત
પર સહી કરી આપે અને માઉન્ટબૅટનને પણ આ દરખાસ્ત પસંદ પડી, ત્યારે વલ્લભભાઈએ
ઘસીને સાફ ના પાડી.

માઉન્ટબૅટન નવેસરથી વાટાઘાટોનું બીજું સત્ર શરૂ કરે તે વલ્લભભાઈએ મંજૂર રાખ્યું.
હૈદરાબાદે પ્રાંતો અને મધ્યસ્થ સરકાર જોડે અત્યાર સુધીમાં જેટલી વહીવટી ગોઠવણ કરી
હોય તે બધી યથાવત્ ચાલુ રહે તેવી ખાતરી આપવા માટે માઉન્ટબૅટનની વિનંતીનો પણ
તેમણે અસ્વીકાર કર્યો નહીં. યથાવત્ કરારમાં આવી ખાતરી જોડાણ કરનાર દરેક રાજ્યને
આપવામાં આવી હતી. "જોડાણ ન કરે તેની જોડે યથાવત્ કરાર ન કરવા" તેવી નીતિ
હિંદુસ્તાને જાહેર કરી હતી. છતાં પોતે પાકિસ્તાન સાથે જોડાશે નહીં તેવી બાંયધરી નિઝામ
આપે તો તેની બાબતમાં આવો અપવાદ કરવા વલ્લભભાઈ રાજી હતા. નિઝામે આ જાતનો
ખાનગી પત્ર માઉન્ટબૅટનને લખી આપ્યા પછી યથાવત્ કરાર પર ૨૯મી નવેમ્બરે સહી
કરવામાં આવી. તેની કલમોમાં એક જોગવાઈ એવી પણ હતી કે બંને પક્ષ સામા પક્ષની
રાજધાનીમાં પોતાના "મહાપ્રતિનિધિ"ની નિમણૂક કરી શકશે. હૈદરાબાદમાં ભારતના
પ્રતિનિધિ તરીકે વલ્લભભાઈએ કનૈયાલાલ મુનશીની વરણી કરી, કારણ કે તેમના બંનેના
વિચાર મળતા આવતા હતા. મુનશીની નિમણૂક કરીને અને પાકિસ્તાનમાં ન જોડાવાનું
નિઝામ પાસેથી વચન મેળવી લઈને વલ્લભભાઈ રાહ જોવા તૈયાર હતા. નિઝામ ઉગ્રવાદી
મુસલમાનો તરફ ઢળતા જાય છે તેની જાણ હોવા છતાં વલ્લભભાઈને લાગતું હતું કે સમય
નિઝામને સાથ આપવાનો નથી. માઉન્ટબૅટન પાસેથી હૈદરાબાદનો હવાલો ખૂંચવી લેવાની