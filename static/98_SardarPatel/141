૧૯૨૨-૨૯/સરદાર ૧૪૧

અમદાવાદના માજી કલેક્ટર જોસેફ ગૅરેટ પૂરરાહત માટેના ખાસ અધિકારી નિમાયા હતા.
તેમણે બીજું કામ કર્યું. વાજબી માનચાંદ માટે વલ્લભભાઈ અને તેમના કેટલાક સાથીદારોના
નામની સરકારને ભલામણ કરવા માટે તેમણે વલ્લભભાઈની પરવાનગી માગી. આ માગણી
થઈ ત્યારે "વલ્લભભાઈ હસી પડ્યા."૯૭ કરમસદના ઝવેરભાઈ અને નડીયાદનાં લાડબાના
પાંચેય મોટા થઈ ગયેલા દીકરાઓ જિંદગીમાં પહેલી વખત નડિયાદમાં સાથે રહ્યા તે હકીકત
વલ્લભભાઈ માટે ગૅરેટની માગણી કરતાં પણ વધારે મહત્ત્વની હતી. મોટાકાકા ગુજરી ગયાને
તેર વરસ થયાં હતાં. વિધવાનો કાળો સાડલો પહેરેલાં લાડબા પણ છોકરાઓ જોડે હાજર
હતાં. તેમનો સમૂહફોટો લેવાનું શાણપણ કોઈકને સૂઝ્યું હશે તેથી પોતાના વિધુર પુત્રો
સાથેનો માતાનો આ એકમાત્ર ફોટો જોવા મળે છે.

સન ૧૯૨૭માં મ્યુનિસિપાલિટીની નવી કાઉન્સિલ ચૂંટાઈ. વલ્લભભાઈ પ્રમુખ તરીકે
ચૂંટાયા, પણ તેમની બહુમતી ઓછી હતી. અમદાવાદના મોટા ઉદ્યોગપતિઓ - અંબાલાલ
સારાભાઈ અને કસ્તૂરભાઈ લાલભાઈ અને સન ૧૯૬૪ અને ૧૯૬૬માં ભારતના કામચલાઉ
વડા પ્રધાન બનવાના હતા તે મિલમજૂરોના આગેવાન ગુલઝારીલાલ નંદા પણ નવા સભાસદો
તરીકે ચૂંટાઈ આવ્યા હતા. નવા ચીફ ઑફિસરની પસંદગી કરવાની બાબતમાં આ ત્રણ
વચ્ચેના મતભેદને કારણે વલ્લભભાઈએ રાજીનામું આપ્યું. એચ. એલ. દીવાન,
ઈશ્વરલાલ ભગત અને મોરારજી દેસાઈ આ પદ માટેના ત્રણ ઉમેદવાર હતા. ૪૯ વરસ પછી
મોરારજી દેસાઈ ભારતના વડા પ્રધાન બનવાના હતા.

સન ૧૯૨૫થી પ્રોબેશન પર ચીફ ઑફિસરનો હોદ્દો ભોગવનાર ભગતના ઘણા ટેકેદારો
હતા, પણ વલ્લભભાઈ તેમના ટેકેદાર ન હતા. સન ૧૯૨૫માં ભગતે મ્યુનિસિપાલિટીના
ઇજનેર ગોરેની વિરુદ્ધ ગંભીર આક્ષેપો કર્યા હતા. સન ૧૯૧૯-૨૨ના ગાળામાં કાઉન્સિલના
પ્રમુખ તરીકે રહેલા રમણભાઈ અને વલ્લભભાઈએ સંયુક્ત રીતે કરેલી તપાસમાં જણાઈ
આવ્યું કે ભગતે મૂકેલા આક્ષેપો બિનપાયાદાર હતા. આ કારણસર ભગત પરથી
વલ્લભભાઈનો વિશ્વાસ ઊઠી ગયો. ત્યાર પછીના બનાવોને કારણે વલ્લભભાઈનો અણગમો
વધતો ગયો. ભગતની કામગીરી અંગેના જૂના દસ્તાવેજો તેમ જ માજી-કલેક્ટર ચેટફીલ્ડે
ભગતની વિરુદ્ધમાં કરેલી નોંધ મ્યુનિસિપાલિટીના દફતરમાંથી ગુમ થઈ ગઈ. સભાસદોમાં
વિખવાદ જગાવવાના ભગતના પ્રયાસ અંગેની અફવાઓ વલ્લભભાઈના મત પ્રમાણે ઘણી
વધારે ગંભીર બાબત હતી. પરિણામે ભગતને પાયરી ઉતારીને ચીફ ઑફિસરના અંગત
મદદનીશ તરીકે મૂકવામાં આવ્યા હતા.

દેસાઈ તે વખતે સરકારી નોકરીમાં હતા. અંબાલાલ, કસ્તૂરભાઈ અને ગુલઝારીલાલે
તેમના નામની ભલામણ કરી અને માવળંકરે આ ભલામણને ટેકો આપ્યો. પટેલે દીવાનને
ટેકો આપવાની ખાતરી આપી હતી. તેથી તેમણે વિરોધ દર્શાવ્યો. ભગતની વરણી થશે તો
પોતે રાજીનામું આપી દેશે તેવું તેમણે અંબાલાલ તથા અન્ય સભાસદોને કહ્યું હતું. આ
બાબતમાં એપ્રિલની ૧૩મી તારીખે મત લેવાયા. ત્રિપક્ષી હરીફાઈમાં ભગતને દીવાન અને
દેસાઈ બંને કરતાં વધારે મત મળ્યા અને દીવાનને તો દેસાઈ કરતાં પણ ઓછા મત મળ્યા.

જે ક્ષણે આ પરિણામ સાંભળ્યું કે તરત જ વલ્લભભાઈએ કલમ-કાગળ ઉઠાવીને પોતાનું
રાજીનામું લખી નાખ્યું. "શહેરના સાચા અને કાર્યક્ષમ વહીવટ માટે જરૂરી ગણાય તેવો