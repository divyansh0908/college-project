૧૯૩૯-૪૫/બંધનગ્રસ્ત ૩૦૩

આણંદથી વલ્લભભાઈ બાકરોલ ગયા. અહીં તેમણે પ્લીડરની પરીક્ષા આપવા માટે
પરસેવો પાડ્યો હતો. ત્યાંથી વલ્લભભાઈ પોતાના ગામ કરમસદ ગયા. તેમના આવવાની
ખુશાલીમાં લોકોએ કરમસદની શેરીઓમાં પાણીનો છંટકાવ કર્યો. તેમની સમક્ષ
વલ્લભભાઈએ પોતાની શ્રદ્ધા બોલી બતાવી :

હું નાતજાતમાં માનતો નથી. આખું હિંદુસ્તાન મારું ગામ છે, અને બધી કોમના લોકો
મારા મિત્રો અને સગાંવહાંલાં છે. બધાં એક જ ઈશ્વરનાં સંતાન છે. મરી ગયા પછી કોઈ
પૂછે છે કે આ મડદું બ્રાહ્મણનું છે કે ચમારનું છે ?૮૬

અમેરિકાના પ્રમુખ રૂઝવેલ્ટ અને ચીનના સર્વોચ્ચ સેનાપતિ ચ્યાંગે ચર્ચિલને ગાંધી અને
કૉંગ્રેસ પાસે જવાનો આગ્રહ કર્યો હતો. પણ બ્રિટિશ વડા પ્રધાન આ બાબતમાં જડ હતા.
માર્ચની ૭મી તારીખે રંગૂનનું પતન થયું ત્યારે તેમના હાથ હેઠા પડ્યા. ચાર દિવસ પછી
તેમણે જાહેરાત કરી કે તેમના પ્રધાનમંડળના સાથી અને આમસભાના આગેવાન સર સ્ટ્રેફૉર્ડ
ક્રિપ્સ નવી દરખાસ્ત લઈને દિલ્હી જવાના છે.

આ કામ માટે ક્રિપ્સ સૌથી વધારે લાયક હતા. મજૂર પક્ષના ઉદ્દામવાદી જૂથના ક્રિપ્સ
નેહરુના મિત્ર હતા. ગાંધીજી અને વલ્લભભાઈની માફક ક્રિપ્સ પણ ચુસ્ત શાકાહારી હતા.
ચર્ચિલના પ્રધાનમંડળમાં જોડાયા અગાઉ ક્રિપ્સ મૉસ્કોમાં બ્રિટનના રાજદૂત હતા. ત્યાં આ
બાહોશ વકીલે વાટાઘાટોમાં ઓજસ્વી સફળતા મેળવી હતી. ક્રિપ્સ માર્ચની ૨૨મી તારીખે
દિલ્હી પહોંચ્યા. તેમણે દરખાસ્ત મૂકી કે લડાઈ પૂરી થયા પછી ભારતને સાંસ્થાનિક દરજ્જો
આપવામાં આવે અને બ્રિટિશ સામ્રાજ્યમાંથી ખસી જવાનો હક્ક પણ આપવામાં આવે.
લડાઈ પૂરી થયા પછી બંધારણસભા બોલાવવામાં આવશે. પ્રાંતોની ધારાસભાઓ કેટલાક
સભાસદોની ચૂંટણી કરશે અને કેટલાકની દેશી રાજાઓ નિમણૂક કરશે. હાલ તુરત તમામ
આગેવાન રાજકીય પક્ષોના પ્રતિનિધિઓની બનેલી રાષ્ટ્રીય સરકાર સ્થાપવામાં આવશે.

લડાઈ પૂરી થયા પછી ભારતને સાંસ્થાનિક દરજ્જો મળે. ત્યાર બાદ દરેક પ્રાંતને અલગ
પડી જવાનો અને સાંસ્થાનિક દરજ્જો મેળવવાનો હક્ક રહેશે. જિન્નાહની અનુમતિ માટે આ
કલમ રાખવામાં આવી હતી. પણ ક્રિપ્સે કૉંગ્રેસી આગેવાનોને પોતાનો અંગત અભિપ્રાય
આપ્યો કે "હકીકતમાં કોઈ પ્રાંત આવા હક્કનો અમલ કરશે નહીં."૮૭ બે વરસ અગાઉ
પોતે પ્રધાનમંડળમાં ન હતા ત્યારે તેમણે ઇંગ્લૅંડની આમસભામાં ભારત અંગે થયેલી ચર્ચામાં
કહ્યું હતું કે "લઘુમતીના રક્ષણનો દાવો સાચો ઠરાવવા માટે તમે બહુમતીના હક્ક છીનવી
શકો તે વાજબી નથી." તેમણે તે વખતે કહેલું કે "ભારતની પરિસ્થિતિ રૂસી, યહૂદી,
જર્મન અને પોલિશ નાગરિકો ધરાવતા પોલૅન્ડ કરતાં અથવા સુડટન, ઝેક અને સ્લોવાક
જાતિ ધરાવતા ઝેકોસ્લોવાકિયા કરતાં જુદી નથી."૮૮ પણ હવે ભારતના ટુકડાઓ થઈ જાય
તે ખ્યાલને ક્રિપ્સ ટેકો આપતા હતા. અલગતા અંગેની કલમને જિન્નાહે આવકાર આપ્યો
કારણ કે તેમાં "વાસ્તવિક રીતે પાકિસ્તાનના સિદ્ધાંતનો સ્વીકાર થયો છે." પણ તેમણે આ
યોજના ફગાવી દીધી, કારણ કે અલગ પડવાનો અધિકાર પ્રાંતોને આપવામાં આવ્યો હતો,
"મુસ્લિમ રાષ્ટ્ર"ને નહીં.૮૯

આ યોજના તરફ એક નજર નાખ્યા પછી ગાંધીજીએ જાહેર કર્યું હતું કે "દરેક સ્વાદને રુચે