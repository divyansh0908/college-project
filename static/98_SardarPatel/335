૧૯૩૯-૪૫/બંધનગ્રસ્ત ૩૩૫

સન ૧૯૪૨ના એપ્રિલમાં અલ્લાહાબાદમાં મળેલી કારોબારીની બેઠકનો ઉલ્લેખ કરીને
જવાહરલાલે ગાંધીજીએ મોકલેલા ઠરાવના મુસદ્દાની અને તેમાં ફેરફાર કરવા સામે
સાથીઓના વિરોધની વાત પણ કરી. આઝાદ તરફ ફરીને નેહરુએ કહ્યું કે "તમે ગેરવાજબી
દબાણ કરીને સ્થિતિ થોડી સુધારી." આઝાદે ટાપસી પૂરી: "બીજું મારાથી શું થઈ શક્યું
હોત ?"

આપણે તે વખતે જોઈ ગયા છીએ કે જે દબાણના કારણે સ્થિતિ સુધરી તેવું જવાહરલાલને
લાગતું હતું, તેનાથી વલ્લભભાઈ ઘણા નારાજ થયા હતા. વલ્લભભાઈના મત મુજબ આવા
દબાણને કારણે રાજેન્દ્રપ્રસાદે રજૂ કરેલા ઠરાવને ગેરવાજબી રીતે મચડી નાખવામાં આવ્યો
અને પોતે (વલ્લભભાઈ) પણ અસહાય બની ગયા. જવાહરલાલે આ દબાણનાં વખાણ
કર્યાં અને આઝાદે તેનો બચાવ કર્યો. આને કારણે ત્રણ વરસ પછી પણ જે જખમ રુઝાયો ન
હતો તે ફરી દૂઝતો થયો. જવાહરલાલના કહેવા મુજબ વલ્લભભાઈ બોલ્યા ત્યારે તેમના
અવાજમાં "કડવાશ, વેદના અને દબાયેલી ચીડ" જણાઈ આવતી હતી :

પોતે ભારપૂર્વક કહેવા ઇચ્છે છે કે મૌલાનાના વિશ્લેષણ જોડે પોતે સહમત નથી. બાપુનું
વલણ અને તેમણે ભરેલાં પગલાં સાચાં હતાં અને અનિવાર્ય હતાં તેવી તેમને પાકી
ખાતરી હતી. બીજો કોઈ પણ માર્ગ લેવાયો હોત તો કૉંગ્રેસ ધીમે ધીમે ખતમ થઈ
જાત....

અલ્લાહાબાદમાં બનેલા બનાવ અંગે મેં જે કહ્યું તેની સામે પોતે ખાસ અણગમો
દર્શાવવા ચાહે છે.... તેમનું અને તેમના સાથીઓનું વલણ ભૂલભરેલું હતું, અને તેમણે
રજૂ કરેલી દરખાસ્ત દેશ માટે ભયજનક હતી, તેવું દર્શાવવાના આ પ્રયાસ સામે તેમને
ખાસ ગુસ્સો હતો. ન ગમતું હોય તેવું ઘણું તેમણે સાંખી લીધું છે, અનેક કડવી ગોળીઓ
તેમણે ગળી છે. પણ હવે આ રીતે તેનો ઉલ્લેખ થાય અને પોતાને સહુને ઉતારી
પાડવામાં આવે, તે અતિશય વાંધાજનક છે.૨૬૭

ત્રણ વરસ જૂનો આ ઘા કેમ રુઝાયો નહીં ? કેમ એકાએક તાજો થઈ ગયો ? પોતાની
દરખાસ્ત રાષ્ટ્ર માટે ખતરનાક હતી, તેવો આક્ષેપ આ હકીકત સમજાવે છે. પણ
વલ્લભભાઈના ઉશ્કેરાટનું બીજું કારણ એ પણ હતું કે "ભારત છોડો" આંદોલન અને તેનાં
પરિણામોને કારણે તેમણે એક અતિ મહત્ત્વનો, પણ અત્યારે તો ખાનગી રાખેલો, નિર્ણય
કરી લીધો હતો. "ભારત છોડો" આંદોલનથી લાભ અને હાનિ બંને થયાં હતાં. તેને કારણે
કૉંગ્રેસ બચી ગઈ હતી, તેમ જિન્નાહનું બળ પણ વધ્યું હતું. સરકારે લીગ પર મહેરબાની
વરસાવી હતી. હિંસાચારને કારણે સરકાર ખફા થઈ હતી, એટલું જ નહીં પણ મહત્ત્વનાં
ગણાય તેવાં કેટલાંક વર્તુળોમાં કૉંગ્રેસની આબરૂ ખરાબ થઈ હતી. સાથી રાજ્યોને અગવડમાં
મૂકવાનો આંદોલનનો ઉદ્દેશ ન હોવા છતાં, તેનું પરિણામ તો આવું જ આવ્યું હતું. વળી
આંદોલનથી સરકાર નહીં પણ કારોબારી સ્થગિત થઈ ગઈ હતી. આઝાદ અને 
જવાહરલાલની ટીકામાં પોતે સાચા હોવાનો અહંકાર હોવા છતાં, આ ટીકામાં ઘણું વજૂદ હતું
અને વલ્લભભાઈ પણ આવો અજંપો અનુભવતા હતા.

આવા અજંપાથી તેમનું એકંદર મૂલ્યાંકન બદલાયું નહીં. છેવટની ઘડી સુધી તેમણે પકડી
રાખ્યું કે "ભારત છોડો" આંદોલન સાચું હતું, અને અનિવાર્ય હતું, અને પોતે તો કેવળ