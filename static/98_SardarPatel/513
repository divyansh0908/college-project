૧૯૪૮-૫૦/સિપાહી ૫૧૩

કૉમનવેલ્થ જોડે કોઈ પણ સંબંધ રાખવાનો ઉગ્ર વિરોધ કરનાર નેહરુ ભારતે તેમાં ચાલુ
રહેવું જોઇએ તેવો અનુરોધ કરે, તેમાં વિધિની વક્રતા તો ખરી જ. આપણે જોઈ ગયા છીએ
તેમ આઝાદીની લડત વખતે પણ વલ્લભભાઈ, મહાત્માજી, રાજેન્દ્રપ્રસાદ અને રાજાજી
કૉમનવેલ્થ જોડે ભાગીદારીનો ખ્યાલ અપનાવી લેવા તૈયાર હતા. વલ્લભભાઈએ ટેકો ન
આપ્યો હોત તો આઝાદી પછી કૉમનવેલ્થમાં ચાલુ રહેવાની નેહરુની ઇચ્છા, ભારતમાં ઉગ્ર
રાષ્ટ્રવાદીઓના વિરોધ સામે નેસ્તનાબૂદ થઈ ગઈ હોત. માઉન્ટબૅટન વલ્લભભાઈને લખે છે
કે "કૉમનવેલ્થ સાથે સંબંધ જાળવી રાખવાની તરફેણમાં તમે દાખવેલા મક્કમ વલણનો યશ
ઇતિહાસ તમને આપશે, તેવી મારી ખાતરી છે."૧૦૧ વલ્લભભાઈએ સ્પષ્ટ વલણ લીધું
હોવા છતાં તે માટેનો જશ લેખિત રૂપે સ્વીકારવાનો તેમણે ઇન્કાર કર્યો. તેમણે
માઉન્ટબૅટનને જવાબમાં લખ્યું કે "દેશ માટે મેં જે કંઈ કર્યું છે તેનું મૂલ્યાંકન આજના
લોકમત દ્વારા નહીં પણ ભાવિના ઇતિહાસકારો કરે, તો તેનાથી મને પૂરેપૂરો સંતોષ
થશે."૧૦૨ પોતાનાં મંતવ્યોની જાહેરાત કરવા કરતાં પરિણામ હાંસલ કરવું, તેને વલ્લભભાઈ
હંમેશાં વધારે મહત્ત્વ આપતા હતા.

સન ૧૯૪૮ના ઑક્ટોબરમાં એક આરબ ખબરપત્રીને અનુભવ થયો કે વિદેશી બાબતો
અંગે વલ્લભભાઈના મનનો તાગ લેવો, તે ઘણું મુશ્કેલ હતું.

પ્રશ્ન : કાઉન્ટ બર્નાડોટે પૅલેસ્ટાઇન માટે સૂચવેલી યોજના અંગે આપનો શો મત છે ?

જવાબ : ના. હું પૅલેસ્ટાઇન અંગે કશું કહેવાનો નથી.

પ્રશ્ન : આપનો અંગત અભિપ્રાય નહીં આપો ? આપ નામદાર જાણો છો કે પૅલેસ્ટાઇન
સમગ્ર આરબ વિશ્વ માટે અત્યંત મહત્ત્વનો પ્રશ્ન છે.

જવાબ : આ બાબતમાં અંગત અભિપ્રાય આપવાનો સવાલ જ ઊભો થતો નથી. હું
વિદેશખાતું સંભાળતો નથી.૧૦૩

પણ પ્રધાનમંડળ અને તેની સમિતિની બેઠકોમાં નેહરુ પરના પત્રોમાં અને ક્યારેક
જાહેરમાં પણ વલ્લભભાઈ અન્ય રાષ્ટ્રો જોડેના ભારતના સંબંધોનો ઉલ્લેખ કરતા હતા. કોઈ
વખત વિદેશી સંબંધોમાં સક્રિય હસ્તક્ષેપ પણ કરતા. દાખલા તરીકે ભારતને અમેરિકા
પાસેથી અનાજની ખૂબ જરૂર હતી.

લૉય હેન્ડરસન અમેરિકાના એલચી હતા. સરદારે તેમને એકલાને પોતાને ઘેર શાંત રીતે
જમવા માટે બોલાવ્યા. સરદારે દરખાસ્ત મૂકી કે વીસ લાખ ટન ઘઉંની આયાત માટે
જરૂરી રકમ ભારતને કરજ તરીકે આપવા માટે હેન્ડરસને પોતાની સરકારને સમજાવવી...
સરદારે નેહરુની અનુમતિ મેળવી લીધી હતી અને હેન્ડરસને તેમની દરખાસ્ત સ્વીકારી
લીધી. અમેરિકન સરકારે પણ આ બાબતની મંજૂરી આપી.૧૦૪

વિદેશી બાબતો અંગેની વલ્લભભાઈની ઉપરછલ્લી દેખાતી ઉપેક્ષામાં તેમની દૂરદૃષ્ટિ
છુપાયેલી હતી.