૫૦૮ પટેલ

એકીઅવાજે માગણી કરે તો અનામત બેઠકો મેળવી શકશે પણ પછી તેના માટે બહુમતીને
માન કે સ્નેહ રહેશે નહીં. પોતાનો મત દર્શાવ્યા પછી જુદા જુદા જૂથના પ્રતિનિધિઓ જોડે
વલ્લભભાઈએ અલગ અલગ અને ખાનગીમાં વાટાઘાટો કરી, અને શરૂઆત તેમણે નાનાં
જૂથોથી કરી. ખ્રિસ્તીઓ, પારસીઓ અને ઍંગ્લો-ઇન્ડિયનોએ વારાફરતી કબૂલ કર્યું કે
અનામત બેઠકો ન હોય તોપણ પોતાના પ્રતિનિધિઓ ચૂંટાઈ આવશે. ઍંગ્લો-ઇન્ડિયનોને
ભય હતો કે પોતાના લોકો ચૂંટાઈ નહીં આવે. આ ડર નિવારવા માટે વલ્લભભાઈએ એવી
દરખાસ્ત સ્વીકારી લીધી કે પ્રમુખ અને ગવર્નરો ઍંગ્લો-ઇન્ડિયન પ્રતિનિધિઓની નિમણૂક
કરશે. શીખોને પણ સમજાવી લેવામાં આવ્યા.

વલ્લભભાઈએ મુસલમાનોને છેલ્લા રાખ્યા હતા. અલગ મુસલમાન મતાધિકારનો અંત
આણવા માટે તૈયાર થયેલા મુસલમાન આગેવાનો અનામત મુસલમાન બેઠકોની તરફેણમાં
હતા. આ બાબતમાં પોતાનો આખરી મત બાંધવામાં આઝાદને પણ ઘણો સમય લાગ્યો.
પણ આખરે તેમણે ખાનગીમાં મુસલમાન આગેવાનોને અનામત બેઠકો માટેનો આગ્રહ છોડી
દેવાની સલાહ આપી.૭૭ દરમિયાન સરદારે પણ "મુસ્લિમ લીગના એક વખતના અતિશય
સક્રિય આગેવાન" બેગમ એઝાઝ રસૂલને અનામત બેઠકોનો ખ્યાલ છોડી દેવા માટે
સમજાવી લીધાં.૭૮ બંધારણસભામાં કેટલાક મુસલમાન સભાસદો અનામત બેઠકો માટે
લડતા રહ્યા, પણ મોટા ભાગના લોકોએ મમત છોડી દીધો. સન ૧૯૪૯ના મેની ૧૧મી
તારીખે ખ્રિસ્તી પ્રતિનિધિ એચ. સી. મુખરજીએ સલાહકાર સમિતિમાં ઠરાવ રજૂ કર્યો કે
હરિજનો અને આદિવાસીઓ સિવાય બીજી કોઈ પણ કોમ માટે અનામત બેઠકો રાખવી
નહીં. આ ઠરાવ ૫૮ વિરુદ્ધ ૩ મતે મંજૂર થયો.

બે અઠવાડિયાં બાદ સરદારે આવો ઠરાવ બંધારણસભામાં પેશ કર્યો. આ ચર્ચામાં આઝાદે
ભાગ લીધો નહીં. આસામના બિન-કૉંગ્રેસી સભાસદ સાદુલ્લા ખાને દાવો કર્યો કે
અનામતની બાબતમાં મૌલાના તટસ્થ છે. આ મુદ્દાનો જવાબ વાળતાં વલ્લભભાઈએ કહ્યું કે
"અનામત નાબૂદી નુકસાનકારક છે તેવું આઝાદને લાગ્યું હોય તો મૌલાના બોલ્યા સિવાય
રહે નહીં." વલ્લભભાઈએ ઉમેર્યું :

ઇતિહાસનો પ્રવાહ પલટવા માટે હું તમામ લઘુમતીઓની અનુમતિ ચાહું છું....
મુસલમાનો માટે અલગ રાજ્ય સ્થાપવા માટે ગમે તેટલો જશ લેવામાં આવે, પણ ગરીબ
મુસલમાનોએ જે સહન કર્યું છે તે મહેરબાની કરીને ભૂલશો નહીં. દ્વિરાષ્ટ્રના સિદ્ધાંતમાં
જેમને અટળ શ્રદ્ધા હોય તેમને મારી વિનંતી છે કે તેમણે પોતાની આઝાદીનાં ફળ ચાખવા
માટે ત્યાં જવું અને અમને અહીં શાંતિથી રહેવા દેવા.૭૯

વલ્લભભાઈએ શીખોને આહ્વાન કર્યું કે "આખા દેશ પર અંકુશ જમાવીને વહીવટ
સંભાળો." હરિજનો માટે અનામત બેઠકોનો વિરોધ કરનાર લોકોને તેમણે સાદોસીધો
સવાલ પૂછ્યો, "તમારામાંથી કોઈ માણસ ભંગીના ઘરમાં જઈને એક કલાક રહ્યો છે
ખરો ?"૮૦ બંધારણસભાએ વલ્લભભાઈનો ઠરાવ મંજૂર કર્યા પછી મહાવીર ત્યાગીએ કહ્યું કે
"આજે હવે કોમી એકાત્મતા સિદ્ધ થઈ છે."૮૧ વલ્લભભાઈના પ્રવચનના આખરી વાક્યમાં
પણ આ ભાવના વ્યક્ત થઈ હતી.