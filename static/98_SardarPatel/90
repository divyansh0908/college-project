૯૦ પટેલ

ગાંધીજીએ ત્રણ ચોક્કસ ઉદ્દેશો ઠરાવ્યાઃ કૉંગ્રેસ માટે એક કરોડ સભાસદો નોંધવા, ટિળક
ફંડમાં રાષ્ટ્ર સેવા માટે એક કરોડ રૂપિયા એકઠા કરવા અને વીસ લાખ ચરખાઓ ચાલુ
કરાવવા. ગુજરાત-કાઠિયાવાડ માટે ત્રણ લાખ સભાસદો, દસ લાખ રૂપિયા અને એક લાખ
ચરખાઓનો ઉદ્દેશ ઠરાવવામાં આવ્યો. આ લક્ષ્યાંક સિદ્ધ કરવો તે વલ્લભભાઈ માટે
પ્રતિષ્ઠાનો પ્રશ્ન થઈ પડ્યો. "આ કામ માટે વલ્લભભાઈ પ્રાંતમાં ગામડે ગામડે અને દરેક
ગામમાં ઘેર ઘેર ફર્યા" તેવું નરહરિભાઈએ લખ્યું છે.૧૩૪ તેમાં થોડી અતિશયોક્તિ છે. પણ
વલ્લભભાઈનો નિશ્ચય અને તેમના કાર્યકરોનો ઉત્સાહ દર્શાવવા માટે આ વાક્ય તદ્દન સાચું
છે. વલ્લભભાઈની આગેવાની અને દાખલાને કારણે અને તે વખતના વાતાવરણને કારણે
ગુજરાત અને કાઠિયાવાડમાં થઈને દસને બદલે પંદર લાખ રૂપિયાનો ફાળો થયો અને
સભાસદો તથા ચરખાના લક્ષ્યાંક પણ પૂરા કરવામાં આવ્યા.

ગુજરાતના મવાળ આગેવાનોએ આ નવા વાતાવરણને ખાળવાનો પ્રયાસ કર્યો.
"અસહકારના ઉદ્ભવ અને વિલોપન" અંગે એક જાહેર સભાનું આયોજન કરવામાં આવ્યું.
પટેલ તેમાં હાજરી આપવા ગયા. અમદાવાદ હૉલમાં કલેક્ટર, પોલીસ અમલદારો,
મૅજિસ્ટ્રેટો અને મામલતદારો એકઠા મળ્યા હતા. વિદ્વાન વક્તાએ અંગ્રેજી ભાષામાં પોતાનું
પ્રવચન પૂરું કર્યા પછી વલ્લભભાઈએ બોલવા માટે અધ્યક્ષની રજા મેળવી. વલ્લભભાઈએ
ગુજરાતીમાં બોલવાનું શરૂ કર્યું ત્યારે અધ્યક્ષે તેમને અંગ્રેજીમાં બોલવાની વિનંતી કરી.
વલ્લભભાઈએ જવાબ આપ્યો કે "મને આ માગણી વાજબી દેખાતી નથી. કલેક્ટર સાહેબ
ગુજરાતી ભાષા સરસ રીતે જાણે છે અને બીજા અધિકારીઓ પણ ગુજરાતી ભાષા જાણતા
હોવાનું માની લેવામાં હરકત નથી." અધ્યક્ષે આગ્રહ છોડી દીધો અને વલ્લભભાઈએ
ગુજરાતીમાં બોલવાનું ચાલુ રાખ્યું. કલેક્ટર ઊભા થઈને ચાલી ગયા. બીજા અંગ્રેજો પણ
હૉલ છોડી ગયા. વલ્લભભાઈએ પોતાનું ભાષણ પૂરું કર્યા પછી અધ્યક્ષ સભા સમાપન કરતી
વખતે આટલું જ કહી શક્યા કે અસહકારીઓ પાસેથી આપણે ઘણું શીખવાનું છે.
અસહકારીઓ લોકસંપર્ક સતત જાળવે છે અને તેમની જોડે વાતો કરીને, તેમની સેવા કરીને
તેમનાં દિલ જીતી લે છે.૧૩૫

સરકારે છૂટાછવાયા પ્રયાસો કર્યા. કેટલીક જગાએ "શાંતિ અને વ્યવસ્થા મંડળો"
સ્થપાયાં. આવાં મંડળોના એકાદ બે આગેવાનો ગુજરાતમાં આવ્યા ત્યારે વલ્લભભાઈએ
પોતાની લાક્ષણિક ભાષામાં તીખા ચાબખા ફટકાર્યા :

આ દંભ ગુજરાતમાં દેખાશે નહીં, તેવી મને આશા હતી. અધિકારીઓની મદદથી આવાં
મંડળો સ્થપાય તો તે કારણે શાંતિના બદલે ઊલટી અશાંતિ વધશે.

આ મંડળોના સંયોજકો કોણ છે ? અત્યાર સુધી તેમણે અશાંતિ ફેલાવવાનું કામ કર્યું
છે ! પોતાના પ્રયાસોથી શાંતિ અને કાયદાપાલન જળવાઈ રહ્યાનો તેમનો દાવો તો ગાડા
તળે ચાલનાર કૂતરું પોતાને ગાડું ખેંચનાર ગણાવે તેના જેવો છે.૧૩૬

"ગાડા તળે કૂતરા"ની ઉપમા વલ્લભભાઈને અતિશય ગમતી હતી, અને જિંદગીની
આખર સુધીમાં અનેક વખત તેમણે આ ઉપમા વાપરી છે. સન ૧૯૨૧ના મેની ૩૦ તારીખે
અમદાવાદમાં મળેલી ગુજરાત રાજકીય પરિષદના મંચ પર વલ્લભભાઈ અને અલી ભાઈઓ
હાજર હતા. ઉનાળાની સખત ગરમીને કારણે દિલ્હીના શાસનકર્તાઓ સિમલા ચાલી ગયા