૧૯૩૯-૪૫/બંધનગ્રસ્ત ૩૩૧

થોડા વખતમાં "કૉંગ્રેસ કારોબારીએ જિન્નાહ જોડે વાતચીત કરવા માટે ગાંધીજીને તૈયાર
કરવા માટે" રાજાજીને ઠીક ઠીક ઉતારી પાડ્યા.૨૪૭ રાજાજીને ઠપકો આપવાનું સૂચન
વલ્લભભાઈએ કર્યું હોવાનો સંભવ છે.

અહમદનગર પાછા ફરીએ તો ઑક્ટોબરની ૫મી તારીખે સૈયદ મહમ્મદને અચાનક
બિન-શરતે છોડી મૂકવામાં આવ્યા. તેમની તબિયત ખરાબ રહેતી હોવાને કારણે ઓરડીમાં
જોડે રહેતા જવાહરલાલ અને વલ્લભભાઈને એવું લાગ્યું કે મહમ્મદને તબિયતને કારણે
સરકારે છોડી મૂક્યા હશે. સાચી વાત થોડા દિવસ પછી બહાર આવી. પોતે "ભારત
છોડો" આંદોલનમાંથી ખસી જાય છે તેવો મહમ્મદે વાઇસરૉય પર લખેલો પત્ર
અખબારોમાં પ્રસિદ્ધ થયો.૨૪૮ ડાહ્યાભાઈને લખેલા કાગળમાં વલ્લભભાઈએ પોતાના
આઘાત અને દ્રોહ થયાની લાગણી ઠાલવી :

આ માણસ આટલો બધો લાંબો વખત જવાહરલાલ જોડે એક જ ઓરડીમાં રહ્યો ! તેણે
પોતાના સાથીઓ પર વિશ્વાસ રાખ્યો નહીં, અને પોતાનાં કૃત્ય તેમનાથી છુપાવી
રાખ્યાં ! કેટલી નામોશી ! આના કરતાં તો ભગવાને તેમને મોત આપ્યું હોત તો તેમની
જિંદગી વધારે સારી ગણાત.૨૪૯

દરમિયાન વલ્લભભાઈએ પણ ખાનગીમાં કંઈક કર્યું હતું. ગાંધીજીએ જેલમાંથી સરકાર
સાથે ચલાવેલા ઓજસ્વી પત્રવહેવારની આખી નકલ તેમણે ક્યાંકથી મેળવી લીધી.
જવાહરલાલ ડાયરીમાં લખે છે કે "પત્રવહેવારની સાઇક્લોસ્ટાઇલ કરેલી પૂરેપૂરી નકલ
વલ્લભભાઈ પાસે આવી ગઈ છે, પણ હજી મેં વાંચી નથી."૨૫૦ જવાહરલાલ પાસે પણ
એક ગુપ્ત વાત હતી. સન ૧૯૪૪ના નવેમ્બરમાં વાઇસરૉયે તેમને એક કાવ્ય-ગ્રંથ ભેટ
મોકલ્યો હતો અને "આપણા હોદ્દાઓને લક્ષમાં રાખીને આ વાત ખાનગી રાખવા"ની
વિનંતી પણ કરી હતી. થોડો વખત વિચાર કર્યા પછી જવાહરલાલે આ વાત આઝાદને
જણાવી પણ વલ્લભભાઈને જણાવી નહીં. "વલ્લભભાઈ વૅવેલના પત્રના હેતુની કદર કરી
શકશે નહીં અને તેમાંથી ખોટા અર્થ તથા તારતમ્યો કાઢશે" તેવું જવાહરલાલને લાગતું
હતું."૨૫૧ વૅવેલને "વલ્લભભાઈ સામે ઉગ્ર પૂર્વગ્રહ છે કારણ કે વલ્લભભાઈ જાપાન તરફી
હોવાનું તેઓ માને છે" તેવી અફવા અહમદનગર પહોંચી ગઈ હતી. આ અફવા સાંભળ્યા
બાદ જવાહરલાલ ડાયરીમાં લખે છે:

આ (અફવા) કદાચ સત્ય હશે. પણ વલ્લભભાઈને જાપાન તરફી ગણવા તે બેવકૂફીભર્યું
છે. વલ્લભભાઈ તેમ જ અમારામાંથી ઘણાખરા અને મોટા ભાગના હિંદીઓ બ્રિટનના
કટ્ટર વિરોધીઓ છે અને છેલ્લા સોળ મહિના દરમિયાન આ લાગણી વધારે ઉગ્ર બની છે.
વળી આંતરરાષ્ટ્રીય ધોરણે વિચાર કરવાનું તેમને માટે મુશ્કેલ છે. પણ આ બાબતમાં
મારા કરતાં વલ્લભભાઈ મોટા ભાગના લોકોનું પ્રતિનિધિત્વ વધારે સારી રીતે કરે છે.૨૫૨

"આંતરરાષ્ટ્રીય ધોરણે વિચાર કરવા"નો અર્થ એવો થાય કે દુનિયાના હિતનો વિચાર
કરવો અને કેવળ પોતાના દેશનું જ હિત જોવું નહીં. આનો બીજો અર્થ એવો પણ કરી શકાય