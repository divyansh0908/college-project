૨૪૬ પટેલ

તેમણે કહ્યું છે કે "વલ્લભભાઈ મને તાકીદે મળવા ઇચ્છતા હતા. હું ગયો અને તેમને
મળ્યો. આગલી રાત્રે તેમણે મારું નામ મહામંત્રીપદ માટે સૂચવ્યું હોવાનું તેમણે મને
જણાવ્યું. ગાંધીજી અને રાજેન્દ્રપ્રસાદે આ દરખાસ્તને આવકાર આપ્યો હતો. પણ આ હોદ્દો
મારા માટે વધારે પડતો ઊંચો અને જવાબદારીવાળો હતો, તેવું મને લાગ્યું. આશ્રમમાં
બીજા લોકો જોડે મારે વાત કરવી પડશે તેવું મેં જણાવ્યું, પણ વલ્લભભાઈએ આ વાત
બાજુએ ફગાવી દીધી."૧૭ કૉંગ્રેસ કારોબારીના સભાસદ તરીકે અને મહામંત્રી તરીકે
કૃપાલાણીએ ઘણાં વરસ સેવા બજાવી.

વલ્લભભાઈ છૂટ્યા તે પહેલાં ગાંધીજીએ કૉંગ્રેસ પાર્લમેન્ટરી બોર્ડના અધ્યક્ષ તરીકે
અન્સારીને મૂક્યા હતા અને ઑક્ટોબરથી રાજેન્દ્રપ્રસાદ કૉંગ્રેસના પ્રમુખ બન્યા હતા.
બારડોલી કે અમદાવાદ નહીં પણ મુંબઈમાં થાણું નાખનાર વલ્લભભાઈ ચૂંટણીની બાબતમાં
અખિલ ભારતીય કક્ષાના અધિષ્ઠાતા હતા. જિંદગીની આખર સુધી ચૂંટણીની બાબતમાં
વલ્લભભાઈ જ કૉંગ્રેસના અધિષ્ઠાતા રહ્યા. ફાળા ઉઘરાવવા, ઉમેદવારો પસંદ કરવા, અન્ય
પક્ષો જોડેના કૉંગ્રેસના સંબંધો ઠરાવવા, અને ધારાસભામાં કૉંગ્રેસ પક્ષના આગેવાનની વરણી
કરવી - એ બધાં કામો વલ્લભભાઈ જ બજાવતા. મધ્યસ્થ ધારાસભાની સન ૧૯૩૪ની
ચૂંટણીથી વલ્લભભાઈનું કામ શરૂ થયું. વલ્લભભાઈ જેલમાં હતા ત્યારે સ્વરાજ પક્ષના બાકી
બચેલા આગેવાનો એવી આશા સેવતા હતા કે "નવો સ્વરાજ પક્ષ કૉંગ્રેસની સ્વાયત્ત
સંસદીય શાખા બનશે"૧૮ તેવું મુનશીએ કહ્યું છે. પણ તેમણે સરદારના અંકુશને તાબે થવું
પડ્યું.

ગુજરાતના મતની પાકી ખાતરી ધરાવનાર વલ્લભભાઈએ ઉત્તર પ્રદેશ, બિહાર, મદ્રાસ,
પંજાબ અને દિલ્હીમાં ચૂંટણી પ્રચાર કરવામાં સમય ગાળ્યો. વલ્લભભાઈ જાતે ચૂંટાવા
માગતા ન હતા. હોદ્દો નહીં પણ સત્તા મેળવવાનું તેમનું ધ્યેય હતું. રાજેન્દ્રપ્રસાદ અને
રાજાજી પણ બહાર રહ્યા. ૪૯ સામાન્ય બેઠકોમાંથી ૪૪ અને અનામત બેઠકોમાંથી ૧૭
બેઠકો મેળવીને કૉંગ્રેસે ચૂંટાયેલા ધારાસભ્યો માટેની ૧૦૪ બેઠકોમાંથી ૬૧ બેઠકો કબજે કરી.
આઠ યુરોપિયનો માટે અને ૧૧ બેઠકો જમીનદારો તથા અન્ય ખાસ સ્થાપિત હિતો માટે
અનામત રાખવામાં આવી હતી. આ હિસાબ ગણીને "નિવૃત્ત થયેલા" મહાત્માજીએ
વલ્લભભાઈને જણાવ્યું તેમ "ચૂંટણીનાં પરિણામો ખરેખર અદ્ભુત આવ્યાં."૧૯ પણ
ધારાસભામાં ૪૧ વગર ચૂંટાયેલા અધિકારીઓ અથવા નિમાયેલા સભાસદો હોવાથી કૉંગ્રેસને
બહુમતી મળી નહીં.

મુસલમાનો માટે અનામત રખાયેલી ૩૦ ચૂંટાયેલી બેઠકોમાંથી ૧૬ જિન્નાહના જૂથને
મળી. થોડી બેઠકો કૉંગ્રેસીઓ અથવા તેમના ટેકેદારોને મળી અને બાકીની સરકાર તરફી
લોકોને મળી. ૧૪૫ સભાસદોની સભામાં સરકાર અને કૉંગ્રેસની બેઠકો સરખી હોવાથી
મતદાનના પરિણામનો આધાર જિન્નાહના જૂથના વલણ પર રહેતો. કૉંગ્રેસમાં ૧૨
ધારાસભ્યો કૉંગ્રેસ રાષ્ટ્રવાદી જૂથના હતા. માલવિયા અને અણેની આગેવાની તળેનું આ
જૂથ મુસલમાનો માટે બેઠકો અનામત રાખવાના સરકારી ખરડાનો વિરોધ કરતું હતું. મોટા
ભાગના કૉંગ્રેસી ધારાસભ્યોને કોમી ધોરણે અનામત બેઠકો રાખવાની વાત ગમતી ન હતી.
પણ મુસલમાનો તેની તરફેણમાં હોવાથી, કોઈ સહમતી સ્થાપી શકાય ત્યાં સુધી તેનો
અસ્વીકાર થતો અટકાવવા માટે તૈયાર હતા.