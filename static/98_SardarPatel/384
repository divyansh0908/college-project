૩૮૪ પટેલ

તારીખે આ બનાવ બન્યા પછી બેત્રણ દિવસ બાદ ગાંધીજીએ કંઈક ક્હ્યું જે વલ્લભભાઈને
ગમ્યું નહીં અને વલ્લભભાઈએ તેનો જવાબ વાળ્યો તે મહાત્માજીને રુચ્યું નહીં. આ કઈ
બાબતમાં થયું અથવા ખરેખર શું કહેવાયું, તે આપણે જાણતા નથી. પણ આ બોલચાલને
પરિણામે પત્રો લખાયા.

ગાંધીજીનો વલ્લભભાઈને પત્ર, ૧-૭-૪૬: આમાં કોઈનો વાંક નથી. તમે કે હું આમાં
શું કરી શકીએ ? તમે તમારા અનુભવ પ્રમાણે અને હું મારા અનુભવ અનુસાર ચાલુ છું.
પણ તમે કેટલીક ચીજો કરી છે, જે સમજવામાં મને મુશ્કેલી પડી છે તે તમે જાણો
છો.... વળી કારોબારી સમિતિમાં તમે જે રીતે ચિડાઈ જાઓ છો તે મને ગમતું નથી.
આમાં વળી બંધારણસભા(મે-૧૬ની યોજના)ની વાતનું ઉમેરણ થયું. હું ફરિયાદરૂપે
કહેતો નથી, પણ આપણે અલગ અલગ દિશામાં ધસડાઈ રહ્યા છીએ તેવું મને લાગે છે.

વલ્લભભાઈનો ગાંધીજી પર પત્ર, ૨-૭-૪૬: હું તમારાથી અલગ રસ્તો લેવા
ઇચ્છતો નથી.... સમિતિમાં હું ગરમ થઈને બોલ્યો હોઉં, તો તે મારા સ્વભાવની
ખામી છે. આવું કોઈ વાર જવાહરલાલ પણ કરે છે.૨૧૫

જૂનની આખરમાં ગાંધીજી જોડે થયેલી વાતચીત અંગે મહાત્માજીના મંત્રી પ્યારેલાલે પણ
વલ્લભભાઈને લખ્યું હતું.

વલ્લભભાઈનો પ્યારેલાલ પર પત્ર, ૨-૭-૪૬: તમારો પત્ર મળ્યો. મને જે લાગ્યું તે મેં
બાપુને સીધેસીધું કહ્યું છે. આ બાબતમાં હવે વધારાનું કશું વિચારવાનું રહેતું નથી. આ
વખતે હું બાપુના વિચારો સમજી શક્યો નહીં, તે દિલગીર થવા જેવું છે. મને ત્યાંનું
(ભંગી કૉલોનીમાં મહાત્માજીની આસપાસનું) વાતાવરણ અવિશ્વાસથી ભરપૂર લાગ્યું
છે. મને મહાદેવની ખોટ સાલે છે. તે હોત તો ઘણી બાબતો આપમેળે સ્પષ્ટ થઈ ગઈ
હોત.

મારામાં પહેલાં જેટલી શક્તિ નથી, અને વારંવાર આવવાજવાનું મારાથી બને તેમ
નથી. હું ત્યાં વાત કરવા આવું છું, પણ બીજાઓ સતત બેઠેલા હોય છે તેથી કશું કહ્યા
વગર પાછો આવું છું.૨૧૬

ગાંધીજી અને વલ્લભભાઈ વચ્ચેની મુલાકાતો તેમના કાબૂ બહારનાં તત્ત્વો અટકાવી રહ્યાં
હતાં તેવો ધ્વનિ બહુ ગળે ઊતરે તેવો નથી. વલ્લભભાઈ ગાંધીજીને ખરેખર મળવા ઇચ્છતા
હોત તો મુલાકાતનો સમય ઠરાવી શક્યા હોત, અને મહાત્માજી પોતે વલ્લભભાઈને મળવા
આતુર હોત તો વલ્લભભાઈ આવે ત્યારે બીજાઓને રુખસદ આપી શક્યા હોત. સાચું એ છે
કે વલ્લભભાઈ અગાઉની માફક ગાંધીજીની રાજકીય સલાહ લેવા અને ગાંધીજી સલાહ
આપવા માટે આતુર ન હતા. ગાંધીજી અને વલ્લભભાઈ વચ્ચે સન ૧૯૪૬ના જૂનમાં થયેલો
મતભેદ, અને લગભગ આ અરસામાં વલ્લભભાઈ-ક્રિપ્સ વચ્ચે થયેલી સમજૂતી,
સન ૧૯૪૨ના એપ્રિલમાં વલ્લભભાઈએ કૉંગ્રેસ કારોબારી સમક્ષ ઉચ્ચારેલાં વાક્યો કરતાં
જુદાં છે. "ક્રિપ્સ બહુ ચાલાક આદમી છે.... મેં મારી જાતને ગાંધીજીને સોંપી દીધી છે.
મને એવું લાગે છે કે તેમનો અંતરનાદ હંમેશાં સાચો હોય છે."