૧૯૪૮-૫૦/સિપાહી ૫૩૧

ગુજરાતમાં તો કૃપાલાણીને એક પણ મત મળ્યો નહીં. કૃપાલાણીએ ગુજરાતમાં ઘણાં વરસ
કામ કર્યું હતું અને તેમના ઘણા મિત્રો પણ હતા. પોતાના વિસ્તારમાં વલ્લભભાઈના
પ્રભાવનું આ પ્રતિબિંબ હતું. આના વિરોધમાં નેહરુના વિસ્તાર ઉત્તર પ્રદેશમાં ટંડનજીને
બહુમતી મળી. પરિણામ જાહેર થયા પછી રાજાજી વલ્લભભાઈને મળ્યા ત્યારે સરદારે
પહેલો સવાલ પૂછ્યો, "જવાહરલાલનું રાજીનામું લાવ્યા છો ?"૧૯૬ રાજીનામાની અપેક્ષા
વલ્લભભાઈએ રાખી ન હતી, અને રાજીનામું આવ્યું પણ નહીં. નેહરુએ પોતાનો વિચાર
બદલ્યો હતો.

સન ૧૯૭૪માં કૃપાલાણીએ કહ્યું કે "વલ્લભભાઈ આપણા શ્રેષ્ઠતમ વહીવટકાર
હતા."૧૯૭ વલ્લભભાઈની "લોખંડી શિસ્ત"ને કારણે પોતાને ગુજરાતમાં "એક પણ
મત" મળ્યો નહીં તે હકીકત યાદ કરીને કૃપાલાણીએ કહ્યું કે વલ્લભભાઈ "પોતાની ઇચ્છા
સામે જરા પણ વિરોધ સાંખી" શકતા નહીં. "ઉંમર અને સત્તા વધતી ગઈ, તેમ તેમ આ
અવગુણ પણ વધવા લાગ્યો."૧૯૮ શરૂઆતમા બંનેના વિચારોમાં સામ્ય હતું. "અમે
મહત્ત્વની દરેક બાબતમાં એકબીજાની સલાહ લેતા. અમારી જોડી અખંડ ગણાતી" તેવું
પણ કૃપાલાણીએ નોંધ્યું છે.૧૯૯ સન ૧૯૪૬ના ઉત્તરાર્ધમાં બંને વચ્ચે તિરાડ પડી. નેહરુ અને
સરદાર અંગ્રેજી સત્તાના વારસદાર બન્યા અને કૃપાલાણી પક્ષના પ્રમુખ બન્યા. સન ૧૯૫૦માં
નેહરુ અને કૃપાલાણી જ નહીં, પણ અહમદનગરમાં પટેલ જૂથના ગણાય તેવા દેવ, પટ્ટાભિ,
મહેતાબ અને પ્રફુલ્લચંદ્ર ઘોષ પણ સરદારની સામેના જૂથમાં સામેલ થયા હતા.

આ વિખવાદ અને વલ્લભભાઈ-નેહરુ વચ્ચેની તિરાડ પણ સત્તાની આડપેદાશ ગણાવી
શકાય. આઝાદી માટેનો જંગ અપરિહાર્ય રીતે સત્તાસંઘર્ષમાં પલટાઈ ગયો અને આઝાદી આવી
ત્યારે સત્તા વલ્લભભાઈ અને જવાહરલાલના હાથમાં આવી પડી. બીજા લોકોના દિલમાં
બળતરા થાય તે સ્વાભાવિક હતું. પણ ગાઢ મિત્રો અને અતૂટ સાથીઓ ઝઘડી પડ્યા તેનો
વિચાર કરીએ તો ખેદ થાય છે. આપણે વારંવાર જોયું છે તેમ વલ્લભભાઈની સત્તા-આકાંક્ષા
મર્યાદિત હતી. વડા પ્રધાનપદ આડે તેમણે જાતે જ વાડ બાંધી હતી. તેમણે સપ્ટેમ્બરમાં
આઝાદને કહ્યું હતું કે "હા, મારી ઉંમર જવાહરલાલ જેવડી હોત તો મેં સરકાર ચલાવવાની
વાત ઉચ્ચારી હોત."૨૦૦ પણ પોતે મોટી ઉંમરના છે તેટલું તેમણે સ્વીકારી લીધું હતું અને
મહાત્માજી કે જવાહરલાલ ઇચ્છે ત્યારે સરકારમાંથી ખસી જવાની તૈયારી દર્શાવી હતી.

સરદારે સત્તાનો શો ઉપયોગ કર્યો અથવા શેના માટે સત્તાનો ઉપયોગ કર્યો નહીં તે વાત
પણ અતિશય મહત્ત્વની છે. તેમણે પોતાના માટે અથવા પોતાનાં સંતાનો માટે નાણાં,
દરદાગીના કે જમીનજાયદાદ પેદા કરવા માટે સત્તા વાપરી નથી. તેમના હોદ્દા જોડે તેમનાં
સંતાનોની જીવનચર્યાને કશો સંબંધ હતો નહીં. સત્તાના ખેલમાં છબછબિયાં કરનાર નહીં,
પણ પૂરેપૂરું ઝુકાવી દેનાર વલ્લભભાઈ હંમેશાં પૂરા વિજયનો આગ્રહ રાખતા હતા. અને તેથી
જ કૃપાલાણીને ગુજરાતમાંથી એક પણ મત મળ્યો નહીં. વલ્લભભાઈ વિરોધને સાંખતા
નહીં તે આક્ષેપ સાચો નથી. રાજેન્દ્રપ્રસાદે નોંધ્યું છે કે "સાથીઓ દબાણ કરે તો
વલ્લભભાઈ તેમના ધાર્યા પ્રમાણે ચાલતા, પણ પોતાનો મત અલગ હોવાની બાબતમાં
કોઈના મનમાં કશી શંકા ન રહે તેટલી સ્પષ્ટતા કરતા."૨૦૧ સરદાર સાથે કામ કરનાર કોઈ
પણ અમલદારે તેમની અસહિષ્ણુતાની ફરિયાદ કરી નથી. આટલા કડક સ્વભાવના