૧૯૪૫-૪૭/વિજય ૩૬૧

સ્વીકાર"ની ચકાસણી કરવા લાગ્યા. જિન્નાહે કેન્દ્રનો કરેલો સ્વીકાર અપ્રમાણિક છે, તેથી
ફરજિયાત જૂથોનો સ્વીકાર તેઓ કરવાના નથી, તેવું કૉંગ્રેસે મિશનને જણાવી દીધું. તેમના
મત મુજબ જિન્નાહ અને લીગ મુસલમાન જૂથને ભારતથી અલગ કરે તેવો સંભવ હતો.
એટલું જ નહીં પણ તેવી તેમણે જાહેર રીતે પ્રતિજ્ઞા લીધી હતી.

પણ આ પરિસ્થિતિનો ઉકેલ ક્રિપ્સની બુદ્ધિમત્તાને કારણે થયો. પરસ્પર વિરુદ્ધ મતાંતરને
સાધ્ય કરવા માટે તેમણે એક ફેંસલો તૈયાર કર્યો. તેમના સાથીઓએ મંજૂરી આપ્યા પછી
"કૅબિનેટ મિશનની મે ૧૬ની યોજના" તરીકે તેની જાહેરાત કરવામાં આવી.૯૩ આ યોજના
ઓજસ્વી હોવા છતાં અવ્યવહારુ હતી, અને તેમાં અનેક ઘાતક અંતર્વિરોધો પણ હતા. ખંડ
૧૩ અને ૧૫માં વિદેશી સંબંધો, સંરક્ષણ અને વાહનવહેવાર સંભાળનાર કેન્દ્ર સરકારનો અને
બાકીની તમામ સત્તા ભોગવનાર પ્રાંત સરકારોનો અનુરોધ કરવામાં આવ્યો. પ્રાંતો
"પોતાની સ્વાયત્ત સત્તાના ભોગવટા માટે" મન ફાવે તેવાં જૂથો રચી શકે તેવી સંભાવના
સ્વીકારી લેવામાં આવી. પણ થોડા પરિચ્છેદ પછી ખંડ ૧૯માં ખાસ પ્રક્રિયા સૂચવવામાં
આવી. (મૂળ આલેખમાં હિંદુ જૂથમાં મૂકવામાં આવેલા) આસામે પૂર્વના મુસ્લિમ જૂથમાં
બંગાળ સાથે જોડાઈ જવાનું હતું અને વાયવ્ય સરહદના પ્રાંતે પશ્ચિમ પાકિસ્તાન સાથે જોડાઈ
જવાનું હતું. પશ્ચિમ પાકિસ્તાનમાં પંજાબ, સિંધ અને બલૂચિસ્તાનનો સમાવેશ થતો હતો.

પૂર્વ અને પશ્ચિમના મુસલમાન પ્રાંતોનાં જૂથ એકબીજા જોડે સહકાર્ય કરી શકે તેમ
હોવાથી ખંડ ૧૯ અનુસાર લીગને સાર્વભૌમત્વ નહીં, પણ વિસ્તાર પૂરતું બૃહદ્ પાકિસ્તાન
મળી જતું હતું. પ્રાંતો પોતાની વસતિના પ્રમાણમાં અને હિંદુ-મુસલમાન કોમની સંખ્યા
અનુસાર પોતાના પ્રતિનિધિઓની વરણી કરીને તેમને બંધારણ સભામાં મોકલી શકે.
પ્રાથમિક ચર્ચાઓ પછી આ બંધારણ સભા ત્રણ ભાગમાં વહેંચાઈ જાય. આસામ સિવાયના
હિંદુ બહુમતી વિસ્તારોના પ્રતિનિધિઓ 'અ' જૂથમાં બેસે. પંજાબ, સિંધ, વાયવ્ય સરહદ
તેમ જ બલૂચિસ્તાનના પ્રતિનિધિઓ 'બ' વિભાગમાં જાય. બંગાળ અને આસામના
સભાસદો 'ક' વર્ગમાં જોડાય. ત્યાર પછી આ જૂથો પોતપોતાના પ્રાંતો માટે અને સમગ્ર
જૂથ માટે બંધારણો ઘડી કાઢે. આ કલમથી "પોતાની સ્વાયત્ત સત્તા ભોગવવાના" પ્રાંતોના
અધિકાર નેસ્તનાબૂદ થઈ જતા હતા.

આ જોગવાઈ અનુસાર પ્રાંતો જૂથ બનાવે તેમ નહીં, પણ જૂથો પ્રાંતોને ગળી જાય તેવી
વ્યવસ્થા હતી. ખંડ ૧૯ની એક કલમ અનુસાર જૂથનું બંધારણ ધડાઈ ગયા પછી કોઈ પ્રાંતને
તેમાંથી છૂટા થવું હોય તો થઈ શકે. નવા બંધારણ પ્રમાણે ચૂંટાઈ આવેલી પ્રાંતિક ધારાસભા
આ વિકલ્પનો વિનિયોગ કરી શકે. પણ બીજા જૂથમાં મોટું સંખ્યાબળ ધરાવતા પંજાબના
મુસલમાનો એવું બંધારણ ઘડે અને એવા મત વિસ્તારો સ્થાપે, અથવા એવી ખાસ જોગવાઈ
કરે જેનાથી વાયવ્ય સરહદમાં કૉંગ્રેસની જીત થાય જ નહીં, તો શી સ્થિતિ પેદા થાય ?
પાકિસ્તાનના મુદ્દા પર લડાયેલી પ્રાંતિક ધારાસભાની તાજેતરની ચૂંટણીમાં લીગને પરાજય
મળ્યો હોવા છતાં, વાયવ્ય સરહદના પ્રાંતે તો ફરજિયાત પાકિસ્તાનમાં જ જોડાઈ જવું પડે.
વળી બંગાળના મુસલમાનો મોટી સંખ્યામાં આસામમાં વસવાટ કરવા જઈ રહ્યા હતા. આ
બંગાળી મુસલમાનો આસામનું બંધારણ જ એવું ઘડે કે આસામ પાકિસ્તાનમાંથી નીકળી
શકે નહીં.★

★ કૉંગ્રેસને બીજો ડર એ હતો કે બ અને ક જૂથ એવો નિયમ ઘડે કે "છૂટા પડવા માટે પ્રાંતે બે
તૃતીયાંશ બહુમતીએ ઠરાવ કરવો પડશે."૯૪