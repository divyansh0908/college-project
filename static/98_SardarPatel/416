૪૧૬ પટેલ

માઉન્ટબૅટનનો ભોપાલના નવાબ પર પત્ર, ૧૧-૮-૪૭: મેં (આ) ગોઠવણ માટે
સરદારની અનુમતિ મેળવી લીધી છે. તમે ૧૪મી ઑગસ્ટની મધરાત અગાઉ
જોડાણદસ્તાવેજ★ અને જૈસે થે કરાર પર સહી કરી આપો અને પછી તમે મને અંગત રીતે
આપી જાઓ તો હું આ દસ્તાવેજો મારી ખાનગી પેટીમાં મૂકી રાખીશ અને ઑગસ્ટની
૨૫મી તારીખ અગાઉ આ દસ્તાવેજ રાજ્યોના ખાતાને સોંપીશ નહીં. વહેલા સોંપવા
હોય તો તમારે મને પરવાનગી આપવી જોઈએ.

૨૫ ઑગસ્ટ સુધીમાં તમારો વિચાર બદલાય અને તમારે જોડાણ ન કરવું હોય તો હું
આ દસ્તાવેજો તમને પાછા સોંપી દેવા માટે બંધાઉં છું. આ ખાસ ગોઠવણની બાબત
તદ્દન ખાનગી રાખવાની જરૂર મારે તમને સમજાવવી પડશે નહીં.

મારી અંગત પણ અત્યંત ઉત્કટ સલાહ છે હમીદુલ્લાહ, કે તમારે સહી કરી નાખવી
જોઈએ... સદાય તમારો ડિકી.૩૭૫

આ ગોઠવણને પરિણામે પોતાને વધારે મુદત મળી છે તેવો દાવો નવાબ કરી શક્યા અને
વલ્લભભાઈ તેનો ઇન્કાર કરી શક્યા. સલાહ સ્વીકારી લઈને નવાબે દસ્તાવેજો પર સહી
કરીને માઉન્ટબૅટનને પહોંચાડ્યા અને નવાબે દસ્તાવેજો પાછા માગ્યા નહીં, તેથી
માઉન્ટબૅટને આ કાગળો વલ્લભભાઈ અને મેનનને ઑગસ્ટની ૨૫મી તારીખે પહોંચાડ્યા.

ભોપાલ નવાબનો વલ્લભભાઈને પત્ર, ઑગસ્ટ ૧૯૪૭: સંઘર્ષ ચાલતો હતો ત્યારે મારા
રાજ્યની આઝાદી ટકાવી રાખવા માટે મેં તમામ સાધનોનો ઉપયોગ કર્યો હતો, તે વાતનો
ઢાંકપિછોડો કરવાની મારી ઇચ્છા નથી. હવે મેં પરાજય કબૂલ કરી લીધો છે ત્યારે અગાઉ
જેવો જાનનિસાર દુશ્મન હતો તેવો જ વફાદાર મિત્ર હું છું, તેવી આપને ખાતરી થશે.

વલ્લભભાઈનો ભોપાલ નવાબ પર પત્રઃ તમારા રાજ્યનું જોડાણ અમારા માટે વિજય
અને આપના માટે પરાજય હોય તેવું હું માનતો નથી. છેવટે સત્યનો અને વાજબીપણાનો
વિજય થયો છે, અને આ વિજયમાં મેં અને તમે પોતપોતાનો પાઠ ભજવ્યો છે.૩૭૬

ઇન્દોરઃ ઇન્દોરના મહારાજા યશવંતરાવ હોલ્કરે ઑગસ્ટ ૬ઠ્ઠી તારીખે નેહરુ પર લખેલા
પત્રમાં તેમનો ખચકાટ જણાઈ આવે છે. આ પત્રમાં તેમણે પોતાને "જોડાણ માટે
દોડાવવામાં આવ્યા" તેવી ફરિયાદ કરવામાં આવી છે. "તમારી અને સરદાર પટેલ પાસે"
વિશેષ સમજૂતીઓ અને બાંયધરીઓની માગણી કરવામાં આવી છે, અને "જોડાણખત
માટેની પાકિસ્તાની શરતોનો અભ્યાસ કરવા માટે" સમય માગવામાં આવ્યો છે.૩૭૭
"ઇન્દોર અને ભોપાળ સમાન નીતિને અનુસરશે" તેવું તેમણે નેહરુને જણાવ્યું છે.૩૭૮

ઑગસ્ટની ૪ તારીખે મહારાજા અને નવાબ માઉન્ટબૅટનને સાથે મળ્યા હતા. "આ
જોડાણખતનો મુસદ્દો પોતે ઘડી કાઢ્યો છે" તેવું માઉન્ટબૅટને તેમને ઠાવકા મોઢે જણાવ્યું.૩૭૯
આની પહેલાં માઉન્ટબૅટને સાચી રીતે નોંધ્યું છે કે આ મુસદ્દો મેનને ઘડ્યો છે.૩૮૦ વાઇસરૉયે
ઉમેર્યું:

★ રાજ્ય જોડાણ કરે તો રાજ્ય અને ભારત સરકાર વચ્ચે થયેલા તમામ વ્યાપારી સંબંધો ચાલુ
રાખવામાં આવે અને તે રીતે રાજ્યોને રાહત મળી શકે, તેવી વ્યવસ્થા આ કરારમાં છે.