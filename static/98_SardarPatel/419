૧૯૪૫-૪૭/વિજય ૪૧૯

હિંદુસ્તાન વતી બધા નિર્ણયો હરહંમેશ સરદાર લેતા તેમ કહીએ ત્યારે આપણે તેમના
સાથીઓ રાજેન્દ્રપ્રસાદ અથવા રાજાજીને કશો અન્યાય કરતા નથી.... અચૂક
અંતઃસ્ફુરણાથી સાચો રસ્તો તેઓ સ્પષ્ટ રીતે જાણી શકતા. અને મારે કહેવું જોઈએ કે
તેમની અંતઃપ્રેરણાથી જુદે રસ્તે ચાલવા માટે અમે તેમને જ્યારે જ્યારે સમજાવી લીધા,
ત્યારે અમે ખોટા ઠર્યા છીએ.૩૮૯

ચર્ચાને અંતે દરેક પ્રશ્ન અંગે સંમતિ સાધવામાં આવતી, પણ વચ્ચે ક્યારેક પારો ચડી
જતો. માઉન્ટબૅટન લખે છેઃ

છ સરકારી છાપખાનાંમાંથી એકને દિલ્હીથી કરાંચી લઈ જવું તેવી માગણી લિયાકતે કરી,
ત્યારે સરદાર ઊકળી ઊઠ્યા.....તેમણે કહ્યું કે છએ છ કારખનાં સરકારી કામમાં
ગળાડૂબ છે, અને તેમાંથી એકને પણ છોડી શકાય તેમ નથી. ભારત સરકારને અગવડ
ઊભી થાય તોપણ ઓછામાં ઓછું એક છાપખાનું આપવા માટે મેં વિનંતી કરી, ત્યારે
સરદાર બોલી ઊઠ્યા કે "પાકિસ્તાનને છૂટા પડી જવાનું કોણે કહ્યું હતું?"૩૯૦

પાછળથી કૃપાલાણીએ વલ્લભભાઈ વિશે કહ્યું છે કે "વરસો વીતતાં ગયાં તેમ સરદારનો
ચહેરો વધારે ને વધારે સત્તાવાહી અને મક્કમ બનતો ગયો."૩૯૧ "બહુ જ ઓછા લોકો
સમય જતાં મહાન બની શકે છે, અને ઘડાયે જતા ઇતિહાસપ્રસંગો પર પોતાની છાપ મૂકી
જાય છે. આવા ગણ્યાગાંઠ્યા માણસોમાં વલ્લભભાઈનું સ્થાન છે" તેવું જવાહરલાલે કહ્યું
છે.૩૯૨ કૃપાલાણીએ સરદારના અવસાન પછી આ વાક્ય કહ્યું હતું, જ્યારે જવાહરલાલે તો
સન ૧૯૪૫માં એટલે કે સરદારે હોદ્દો સ્વીકાર્યા અગાઉના વરસે કહ્યું હતું. આ બંને
વિશ્લેષણમાં સમાન તત્ત્વ એ છે કે સરદારનો વિકાસ કદી અટક્યો નહીં. તેમના ખભા
અતિશય મજબૂત હતા. અને નવા નવા બોજ ઉપાડવાનું તેમણે કદી નકાર્યું નહીં. તેમણે
રજવાડાંનો પ્રશ્ન પોતાનો બનાવી દીધો, ત્યારે તેમની ઉંમર ૭૧ વરસની હતી. પોતાના એક
ખભે નાખેલા કોથળામાં ત્રણ સિવાયનાં બધાં સફરજન તેમણે ભરી લીધાં ત્યારે બોતેરના
થવા આવ્યા હતા. તેમના બીજા ખભા પર વિભાજન સમિતિનો કોથળો પડ્યો હતો.
નેહરુએ પાછળથી લખ્યું છે તેમ "સ્વાભાવિક રીતે જ સૌથી વધારે બોજો તેમના પર આવી
પડ્યો."૩૯૩

આઝાદી અગાઉના છેલ્લા પખવાડિયામાં એક બીજું કામ પણ પતાવી દેવાનું હતું.
આઝાદ ભારતના પહેલા પ્રધાનમંડળના સભાસદોની અને ગવર્નરોની પસંદગી કરવાની હતી.
આ કામ વલ્લભભાઈ અને જવાહરલાલે સંયુકત રીતે બજાવ્યું. વધારે પડતા સક્રિય વાઇસરૉય
આ પસંદગી સમિતિમાં ત્રીજા સભાસદ તરીકે ઘૂસવાની આશા સેવાતા હતા અને તે માટે
તેમણે પ્રયાસ પણ કર્યા. તેમણે નેહરુને જણાવ્યું કે "બંધારણીય ગવર્નર-જનરલ તરીકે તમે
જે નામ આપો તે મારે સ્વીકારી જ લેવાં પડે. પણ આ બાબતમાં સલાહ આપવાની તક મને
મળે તેવી મારી આશા છે." નેહરુએ ઉત્તર આપ્યો કે "હું હંમેશાં તમારી સલાહ લેતો
રહીશ."૩૯૪ આ હકીકત માઉન્ટબૅટને નોંધી છે.

વલ્લભભાઈ અને માઉન્ટબૅટનની સાથે વાત કર્યા પછી નેહરુએ ઑગસ્ટની ૪થી તારીખે