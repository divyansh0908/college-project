૮૮ પટેલ

અંગ્રેજી રાજ સાથે અસહકાર કરવાની માગણી ગાંધીજીએ કરી તેનો પાકો અર્થ શો થાય ?
ગાંધીજી અને હવે તો કૉંગ્રેસે પણ માગણી કરી કે વકીલોએ સરકારી અદાલતોમાં ન જવું,
માનચાંદ મળ્યા હોય તેમણે ખિતાબો પાછા મોકલી આપવા, રાજકીય આગેવાનોએ
ધારાસભાઓનો બહિષ્કાર કરવો. માબાપોએ સરકારી શાળાઓમાંથી છોકરાંઓને ઉઠાડી
લેવાં અને દરેક જણે હાથવણાટ અને હાથકાંતણની ખાદી પહેરવી. ખાદી આત્મનિર્ભરતાનું
પ્રતીક હતી. સન ૧૯૧૯માં મહાત્માજીને ખાદીનો ખ્યાલ આવ્યો હતો અને ખાદી તેમના
માટે સંપત્તિહીન લોકો જોડેના સંપર્ક સમાન હતી. ગાંધીજીના કહેવા મુજબ કરવેરા ન ભરવા
તે અસહકારની સરટોચ ગણાય.

નાગપુરમાં કૉંગ્રેસ માટે ગાંધીજીએ ઘડેલા નવા બંધારણને મંજૂરી આપવામાં આવી. એક
વરસ અગાઉ આ મુસદ્દો તૈયાર કરવાનું કામ તેમને સોંપાયું હતું. કૉંગ્રેસના ઉદ્દેશ કબૂલ રાખે
અને વાર્ષિક ચાર આના - ૨૫ પૈસા - નું લવાજમ ભરે તો કોઈ પણ પુખ્ત વયનો નાગરિક
કૉંગ્રેસનો સભાસદ બની શકે તેવું ઠરાવવામાં આવ્યું. નવા બંધારણ પ્રમાણે ગામ, શહેર,
તાલુકા, જિલ્લા અને પ્રાંતોમાં ચૂંટાયેલી સમિતિઓ સ્થાપવામાં આવી. ગાંધીજીએ સરકારી
પ્રાંતોને બદલે ભાષાકીય પ્રાંતો સ્થાપ્યા. સન ૧૯૨૦ની આખરમાં મહારાષ્ટ્ર, આંધ્ર,
તામિલનાડુ, કર્ણાટક, કેરળની માફક ગુજરાતમાં પણ કૉંગ્રેસની પ્રાંતિક સમિતિ સ્થાપવામાં
આવી. આ પ્રાંતિક એકમો કૉંગ્રેસ પ્રમુખની વરણી કરે અને પ્રમુખ કારોબારીના પંદર
સભાસદોની પસંદગી કરે તેવું ઠરાવવામાં આવ્યું. પ્રમુખ આ કારોબારીનો માત્ર બંધારણીય
આગેવાન હતો. રાષ્ટ્રીય સમિતિ સહિતની આ તમામ સમિતિઓ પહેલી જ વખત
અસ્તિત્વમાં આવી.

ગુજરાત સભાને સ્થાને ગુજરાત પ્રાંતિક કૉંગ્રેસ સમિતિની સ્થાપના થઈ અને તેના પહેલા
પ્રમુખ તરીકે વલ્લભભાઈ ચૂંટાયા. સન ૧૯૪૬ સુધી વલ્લભભાઈ સતત પ્રમુખપદે રહ્યા. સન
૧૯૨૦ની આખરથી પટેલ પૂરો સમય આપનાર પ્રજાસેવક બન્યા. સતત મુસાફરી કરવી
પડતી હોવાથી "મળે તે ખાઈ લેવું અને સગવડ મળે ત્યારે સૂઈ જવું"૧૨૮ તેવી જીવન
પ્રણાલી તેમણે અપનાવી. ભદ્રમાં આવેલા ઘરમાં વલ્લભભાઈ ભાગ્યે જ રહેતા. અસહકારી
બનવાને કારણે તેમણે પોતાની વકીલાત છોડી દીધી. વાસ્તવિક રીતે તો વકીલાત સન
૧૯૧૯માં જ છૂટી ગઈ હતી. નડિયાદ અને નરસંડાના આરોપીઓનો બચાવ કરવા તેમણે
અદાલતમાં છેલ્લી વખત પગ મૂક્યો.

અસંખ્ય ગામડાંઓ અને શહેરોના કૉંગ્રેસી કાર્યકરોમાંથી બને તેટલા વધારે લોકોનો
પરિચય તેમણે મેળવવવા માંડ્યો. આ કાર્યકરો તેમને વફાદાર રહેતા. થોડા સમય પછી
જિલ્લાઓ અને ગામોમાં કૉંગ્રેસ સમિતિઓની સ્થાપના થઈ. પણ પટેલે ગામડાં અને વૉર્ડ
કક્ષાના કાર્યકરો જોડે સંબંધ જાળવી રાખ્યો. પોતાના મત અંગે ચૂપ રહેવા છતાં સામાન્ય
વાતચીત અને બેચાર આડાઅવળા સવાલો પૂછીને થોડી મિનિટમાં સ્થાનિક ખેંચતાણ અને
વ્યક્તિના ગુણદોષ અંગે વલ્લભભાઈ પુષ્કળ માહિતી મેળવી લેતા.૧૨૯

ગાંધીજીની અસરને કારણે સોળ વરસના મણિબહેને પોતાની જાતે અસહકાર અપનાવી
લીધો હતો. સન ૧૯૨૦ના સપ્ટેમ્બરમાં તેમણે સરકારી શાળા છોડી દીધી અને તેમના
નિર્ણયને વલ્લભભાઈએ અનુમોદન આપ્યું. સરકારી જોડાણ છોડી દેનાર અમદાવાદ
પ્રોપ્રાયટરી શાળામાં મણિબહેન ભણવા લાગ્યાં. સન ૧૯૨૧ના માર્ચમાં મણિબહેન અને
ડાહ્યાભાઈ મૅટ્રિક પાસ થઈને ગૂજરાત વિદ્યાપીઠમાં જોડાયાં. સરકારી કૉલેજોના બહિષ્કારના