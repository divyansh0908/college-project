૧૫૬ પટેલ

સત્યાગ્રહ ફંડમાં એક જણ પાસેથી રૂ.. ૮૦૦/- અને બીજા પાસેથી રૂ. ૬૫૧/- વસૂલ કર્યા.

પણ વાલોડના સાત વાણિયાઓએ જે કર્યું તેમાં નામોશી ન હતી. એપ્રિલની ૧૨મી
તારીખ અગાઉ નાણાં ચૂકવાશે નહીં તો તેમની જમીન ખાલસા કરી લેવામાં આવશે તેવી
નોટિસ મળી ત્યારે પોતે અડગ રહેશે તેવી ખાતરી તેમણે વલ્લભભાઈને આપી. નોટિસ
મોકલનાર મહાલકરી✶ને એક જણે કહ્યું કે "જમીન જપ્તીનું કામ કરવાને બદલે નોકરીમાંથી
રાજીનામું આપો." વાલોડના વાણિયાઓને અભિનંદન આપવા માટે મળેલી સભામાં
વલ્લભભાઈએ જણાવ્યું કે "આજે તો મહાલકરી પોતાની ઑફિસમાં બેસી રહેનાર
અધિકારી બની ગયો છે. તેનો હુકમ ચાલતો નથી. આ રીતે ચાલ્યું તો આગળ ઉપર તેને
મદદ કરનાર ચપરાસીને પણ મળવાનું મુશ્કેલ થશે."૧૩૯ એપ્રિલની ૧૨મી તારીખ આવી
તેવી ગઈ. ટાઇમ્સ ઑફ ઇન્ડિયાએ સખેદ લખ્યું કે સત્યાગ્રહની લડતમાં ઓટ આવવાનાં
ચિહ્નો દેખાયાં નથી.૧૪૦

"ખેડૂતની લઢણ અને શબ્દપ્રયોગો પર પકડ ધરાવનાર વલ્લભભાઈએ લોકો પર ભૂરકી
નાખી."૧૪૧ મહાદેવ દેસાઈએ આ પ્રસંગનું વર્ણન કર્યું છે. સન ૧૯૨૮ની લડતના પાંચ સાક્ષી
બારડોલીના ખુશાલભાઈ પટેલ અને ઉત્તમચંદ શાહ, સાંકરીના વલ્લભભાઈ પટેલ, પુણીના
છોટુભાઈ દેસાઈ અને બાજીપુરાના મકનજી પટેલે ઓગણસાઠ વરસ બાદ આ મંતવ્યનું
સમર્થન કર્યું. ખુશાલભાઈએ કહ્યું કે "દરેક જણ પર વલ્લભભાઈનો જાદુ ફરી વળતો."
"સરદારનું ભાષણ સાંભળે નહીં અથવા પત્રિકામાં વાંચે નહીં ત્યાં સુધી દિવસ અધૂરો રહી
ગયો છે તેવું લોકોને લાગતું."૧૪૨ વલ્લભભાઈ લોકોને ફટકા મારતા તોપણ લોકો ખુશ થતા.
"હું તમારાં ગામોમાં અડધી રાતે ફર્યો છું; પણ કોઈએ મને પડકાર્યો નથી. રવિશંકર
મહારાજે નવાઈથી મને કહ્યું છે કે આ ગામોમાં અજાણ્યા માણસને કૂતરું પણ ભસતું નથી
અથવા તેની સામે ભેંસ પણ શિંગડાં ભરાવતી નથી, તમારી આવી નરમાશથી તમારો
સત્યનાશ થયો છે."૧૪૩

વલ્લભભાઈએ સરકારની હાંસી ઉડાવીને ખેડૂતોને વશ કર્યા. (પોલીસથાણામાં પુરાયેલી
ભેંસો બરાડી રહી હતી.) "આ ભેંસોના બરાડા સાંભળો છો ? ખબરપત્રીઓ લખી લો અને
છાપાંમાં છપાવજો કે વાલોડના પોલીસથાણામાં ભેંસો પણ ભાષણ આપી રહી છે."૧૪૪
પોતાની રગમાં ખેડૂતનું લોહી છે તેવું વલ્લભભાઈ કહેતા ત્યારે ખેડૂતો તેમના પર વારી જતા.
ખેડૂતની જિંદગીનું વર્ણન કરીને વલ્લભભાઈ તેમને ખુશ કરતા. "એક એકર જેટલો
જમીનનો ટુકડો હોય તેમાંથી ખેડૂત બળદને અને ભેંસને નભાવે છે, કલ્પનામાં ન આવે તેવી
કાળી મજૂરી કરે છે, ધૂળમાં અને ખાતરમાં રગદોળાય છે, ઘૂંટણભર પાણીમાં ધરુ રોપે છે
અને ઝેરી સાપવીંછીનો ડર રાખતો નથી."૧૪૫ બળદ, ભેંસ, ઊંટ, કૂતરો - વલ્લભભાઈના
મુખમાંથી એક પછી એક પ્રાણીકથાઓ સરકી પડતી.

સરકાર પાગલ થઈ છે. બધું પગ તળે છૂંદી નાખવા તલપાપડ થઈ રહી છે. સિંહવાઘને
પગતળે છૂંદી નાખનાર મસ્તાનો હાથી નાનકડા મચ્છરની અવગણના કરે છે. હું આ
ટચૂકડા મચ્છરને કહું છું કે આ પાગલ હાથીને જેમ ઘૂમવું હોય તેમ ઘૂમવા દેજો. અને
પછી લાગ જોઈને તેની સૂંઢમાં પેસી જજો.૧૪૬

✶ મહાલ અથવા તાલુકાનો વહીવટી અધિકારી.