૩૭૬ પટેલ

આપવામાં આવી ન હોવા છતાં આઠમી તારીખે વર્ધામાં મળેલી કારોબારીએ આ પ્રસ્તાવ
મંજૂર કરી દીધો. વલ્લભભાઈની વાત ફરી વખત માન્ય રાખવામાં આવી હતી. આ ફતેહમાં
સંખ્યાનો સવાલ નથી, કારણ કે વલ્લભભાઈને પૂછ્યા વગર નેહરુએ બનાવેલી નવી
કારોબારી જૂની કરતાં તદ્દન જુદી હતી. નેહરુની ચૂંટણીમાં મહત્ત્વનો ભાગ ભજવ્યા છતાં
પક્ષના મહામંત્રી કૃપાલાણીને સ્થાને બે નવા મંત્રીઓ - કેસ્કર અને મૃદુલા સારાભાઈ -
નીમવામાં આવ્યા હતા. વરસો સુધી સરદાર અને મણિબહેન જોડે ઘનિષ્ઠ સંબંધ ધરાવનાર
મૃદુલાએ હવે નેહરુ જોડે ઘરવટ કેળવી લીધી હતી. સમાજવાદ અને હિંદુ-મુસ્લિમ તંગદિલી
જેવા મુદ્દા અંગે મૃદુલાની મનોવૃત્તિ સરદારને નહીં પણ જવાહરલાલને મળતી આવતી હતી.
કટોકટીની આ ક્ષણે મૃદુલાએ દર્શાવેલો વિચાર-પલટો વફાદારી બદલી નાખવા જેવો જણાતો
હતો, અને તેનાથી મણિબહેન અને વલ્લભભાઈ બંને નારાજ થયાં હતાં.

નવી કારોબારીમાંથી ખસી જવું તેવી ઇચ્છા વલ્લભભાઈને પહેલી ક્ષણે થઈ આવી. પણ
તેમને પૂરેપૂરો ખ્યાલ હતો કે "બહાર નીકળી જવાથી આઝાદીને નુકસાન" થવાનું છે.૧૭૯
કારોબારીને કારણે તેમને વેદના થઈ હતી, તેમ કૉંગ્રેસની સ્થિતિ જોઈને પણ તેમને ઉદ્વેગ
થતો હતો. મે ૧૬ની યોજના અનુસાર બંધારણસભામાં જવાના નિર્ણયને પરિણામે ઘણા
નિસ્વાર્થી કહેવાતા કૉંગ્રેસીઓની સુષુપ્ત મહત્ત્વાકાંક્ષાઓ છતી થવા લાગી હતી. ઘણા લોકો
પોતે બજાવેલા સેવાકાર્યનાં બણગાં ફૂંકતા હતા. આ વાસ્તવિકતા વરવી હતી અને બિહામણી
પણ હતી. તેનું વર્ણન કરવા માટે વલ્લભભાઈએ પોતાને પ્રિય ઉપમાનો ઉપયોગ કર્યો.

મિશ્રને પત્ર, ૨૯-૭-૪૬ : બંધારણસભામાં ઘૂસવા માટેની પાગલ સ્પર્ધાથી ગાંધીજીને
ખૂબ વેદના થઈ છે. પોતાના હૃદયની વેદના ઠાલવતા એક લેખમાં તેમણે આવા લોકોના
જેલવાસને ચોર-લૂંટારાને થતી સજા જોડે સરખાવ્યો છે.

ભૂગર્ભ જઈ વસેલા કૉંગ્રેસીઓ પોતાની જાતને "ઑગસ્ટવાળા" ગણાવે છે અને જાણે
પોતે જ ઑગસ્ટ ક્રાંતિ કરી નાખી હોય તેવા રુઆબમાં ફરે છે. પૂરું ભરત ભરેલા ગાડા તળે
ચાલતા કૂતરાની માફક તેઓ પણ જાણે પોતે જ આખું ગાડું ખેંચતા હોય તેમ માને છે.

આ પરિસ્થિતિ અનેક ગૂંચવણો અને મુશ્કેલીઓથી ભરેલી છે. પણ કસાયેલા સૈનિકોએ
તો પોતાના પગ જમીન પર મક્કમ રીતે અને મજબૂતીથી ચોંટાડી રાખવા પડશે.૧૮૦

કૉંગ્રેસ અને કારોબારીમાં આમતેમ થોડા ફેરફારો થયા હશે, પણ વલ્લભભાઈ પોતાની
વાતને વળગી રહ્યા ત્યારે તેમણે નમતું મૂકવું પડ્યું. વલ્લભભાઈએ સપ્ટેમ્બરની ૨જી તારીખે
શપથ લીધા. તે દિવસે સવારે રાજેન્દ્રપ્રસાદ, સરત બોઝ અને જગજીવનરામ જોડે
વલ્લભભાઈ ભંગી કૉલોનીમાં ગયા, અને જિંદગીમાં પહેલી અને છેલ્લી વખત તેમણે
મહાત્માનો ચરણસ્પર્શ કર્યો. ગાંધીજીનાં અંતેવાસી રાજકુમારી અમૃતકૌરે મહાત્માજીએ
કાંતેલા સૂતરની આંટીનો હાર સરદારને પહેરાવ્યો.૧૮૧

જવાહરલાલ બાર પ્રધાનોના અગ્રણી હતા. જવાહરલાલે અને વલ્લભભાઈએ સાથે
બેસીને તેમની વરણી કરી હતી. ગાંધીજીને તેમણે વાકેફ રાખ્યા હતા પણ તેમની સલાહ
લીધી ન હતી.૧૮૨ આ બારમાંથી સાત-રાજેન્દ્રપ્રસાદ, રાજાજી, સરત બોઝ, અસફઅલી,
જગજીવનરામ, વલ્લભભાઈ અને જવાહરલાલ - કૉંગ્રેસી હતા. બે બિન-કૉંગ્રેસી