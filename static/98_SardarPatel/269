૧૯૩૪-૩૯/અધિષ્ઠાતા ૨૬૯

વલ્લભભાઈએ પ્રયાસ કર્યો હતો.૧૩૧ આ આક્ષેપનું સમર્થન કરે તેવા પુરાવા ખરેએ આપ્યા
નથી. વલ્લભભાઈએ આક્ષેપનો રદિયો આપતાં કહ્યું છે કે "નેતા ચૂંટવા માટેની સભામાં
પ્રમુખ થઈને પોતાના ચૂંટાઈ આવવામાં મદદરૂપ થવાની વિનંતી ખરેએ પહેલાં મને અને
પછી જવાહરલાલ નેહરુને કરી હતી"૧૩૨ સન ૧૯૩૬ની આખરથી વલ્લભભાઈ ખરેની વિરુદ્ધ
હોય તો સન ૧૯૩૭ના માર્ચમાં આવી વિનંતી તે કરે નહીં. વળી સન ૧૯૩૭ અને સન
૧૯૩૮માં ખરે અને વલ્લભભાઈ વચ્ચે થયેલો પત્રવહેવાર નાગપુરના આ દાક્તર પ્રત્યે
વલ્લભભાઈના મનમાં દ્વેષ હોય તેવું દર્શાવતો નથી. સરદારની ખફા મરજી નહીં પણ જાતે
કરેલી ભૂલોથી ખરેએ બહુમતી ગુમાવી. ખરેની પ્રતિષ્ઠા વલ્લભભાઈની દયાહીનતાને કારણે
નહીં, પણ સરકાર જોડે તેણે ખાનગી ખૂણે કરેલી સોદાબાજીને કારણે બગડી.

ખરે પ્રકરણમાં વલ્લભભાઈએ ભજવેલા ભાગનો બચાવ પૂરેપૂરી રીતે, સ્પષ્ટ રીતે અને
ગળે ઊતરી જાય તે રીતે કોઈએ કર્યો હોય તો કૉંગ્રેસ પ્રમુખ સુભાષ બોઝે કર્યો.૧૩૩ સન
૧૯૩૮ના નિવેદનમાં સુભાષ બોઝે કહ્યું કે "દાક્તર ખરેને કોઈ અન્યાય કરવામાં આવ્યો નથી
અને તેમની જોડે સખ્તાઈથી કામ લેવામાં આવ્યું નથી."૧૩૪ ખરે લૉર્ડ વૅવેલની કારોબારી
સમિતિના સભાસદ હતા. તે વખતે વાઈસરૉયે કરેલી ટકોર ખરેએ પોતાની આત્મકથામાં
નોંધી છે. વાઇસરૉય બોલી ઊઠ્યા હતા કે "હું કૉંગ્રેસીઓને સાંખી શકું છું, પણ તમને
સહન કરી શકતો નથી. તમે તો અસહનીય વ્યક્તિ છો."૧૩૫ રાજેન્દ્રપ્રસાદે એક જમાનામાં
ખરેને "સમર્થ આગેવાન"૧૩૬ કહ્યા હતા અને સન ૧૯૬૫માં રાજાજીએ ખરેને લખ્યું હતું કે
તમારા સ્વમાની અને સાચકલા સ્વભાવને કારણે તમે હજુ પણ ગુસ્સામાં છો અને ક્ષમા
આપી શકતા નથી."૧૩૭ નાગપુરના આ દાક્તર સ્વભાવની અસમતુલાથી પીડાતા હતા અને
ખુદ તેમની આત્મકથા જ આ હકીકતની દયાજનક પ્રતીતિ કરાવે છે.૧૩૮ જે હોય તે ખરું પણ
સરદારના જમા ખાતે એટલું નોંધવું જોઈએ કે તેમણે ખરેનાં શબ્દબાણો મનમાં સંઘર્યાં નહીં.
કુલકર્ણીએ નોંધ્યું છે કે "રાષ્ટ્રીય આઝાદી પછી અલ્વરના દીવાન તરીકે ખરે વલ્લભભાઈને
અનેક પ્રસંગોએ મળ્યા અને કેન્દ્ર સરકારે તેમને અનેક વખત ઉદાર ભાવે મદદ કરી."૧૩૯

નરીમાન પ્રકરણ પછી એક વરસે થયેલી ખરેની હકાલપટ્ટીને કારણે વલ્લભભાઈના
દુશ્મનોને તેમના પર "જોહુકમી" હોવાનો આક્ષેપ લગાવવા માટે ઉત્તેજન મળ્યું. આ
હકીકતથી વાકેફ હોવા છતાં વલ્લભભાઈ આ બાબતમાં કશું કરી શકે તેમ ન હતા.

હા, મને ફાસીવાદી કહેવામાં આવે છે, તે હું જાણું છું.... મેં નરીમાનને શિકસ્ત આપી
અને મારા આગ્રહથી કૉંગ્રેસ કારોબારીએ પ્રાંતના મુખ્ય પ્રધાનને પદભ્રષ્ટ કર્યો. પણ આ
બંને માટે જરૂરી કારણો હતાં. કારોબારી સમિતિ જેની ચકાસણી કરી શકે તેવાં શિસ્તનાં
પગલાંનો અમલ કરવો તે ફાસીવાદ ગણાય ?

થોડા દિવસ અગાઉ હું કરાંચીમાં હતો. (ખબરપત્રીએ) મને પૂછ્યું, "તમે તમારી
જાતને હિટલર સમજો છો ?" મેં તેને કહ્યું કે "લોકો જે કંઈ કહે તે મહત્ત્વનું નથી. તેઓ
મને હિટલર કહે અથવા હિટલરથી ચડિયાતો ભલે કહે." ઘણા દિવસ પછી મેં આ
વાતચીતનું પરિણામ છાપામાં જોયું. "હું હિટલર નથી. હું તો સવાયો હિટલર છું." તેવું
મેં કહ્યાનું લખાયું હતું.૧૪૦