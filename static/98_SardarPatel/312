૩૧૨ પટેલ

પણ પાછા પડશો નહીં. એકાદ રેલવેલાઇન ઊખડી જાય અથવા કોઈ ગોરાનું ખૂન થાય
તોપણ આ વખતે લડત અટકવાની નથી.

આ સંદેશો ગુજરાતના ખૂણેખૂણામાં પહોંચાડજો.... હમણાં રચનાત્મક પ્રવૃત્તિઓ
પડતી મૂકજો, અને ગાંધીજીના ફરમાનોનો અમલ કરજો. મહાસમિતિની બેઠક અગાઉ
ગાંધીજી અથવા અન્ય આગેવાનોને પકડી લેવામાં આવે તોપણ કૉંગ્રેસીઓએ તો
અલબત્ત અહિંસાની મર્યાદા ચુસ્ત રીતે પાળવી જોઈએ.૧૫૦

વલ્લભભાઈને ઊંઘ બરાબર આવતી નહીં અને પેટની તકલીફ પણ હતી. પણ આવી
બાબતોની તેમણે ઉપેક્ષા કરી. ઉદ્યોગપતિ કસ્તૂરભાઈ લાલભાઈને ઘણી વખત મળ્યા.
રવિશંકર, નરહરિ, રાસના આશાભાઈ, દરબાર ગોપાળદાસ, રાવજીભાઈ, ભાદરણના
શિવાભાઈ, રાજકોટના ઢેબરભાઈ ઉપરાંત સંખ્યાબંધ પીઢ કાર્યકરો તેમને મળ્યા. ૨૮મી
તારીખે બે કૉલેજોના વિદ્યાર્થીઓ અને પત્રકારોને મળ્યા. બીજે દિવસે સાંજે લોકલ બોર્ડના
મેદાનમાં મળેલી સભામાં વિદ્યાર્થીઓના મોટા સમૂહની તેમણે જણાવ્યું કે "આ વખતની
લડત તીવ્ર અને ટૂંકી રહેવાની છે અને એક અઠવાડિયામાં ખતમ થઈ જશે."૧૫૧

અમદાવાદ જિલ્લાના કાર્યકરો તેમને ૩૦ તારીખે મળ્યા. ૩૧મી તારીખે નડિયાદ
જઈને ખેડા જિલ્લાના કાર્યકરો, નડિયાદના આગેવાનો, કરમસદ અને બોચાસણના લોકો
જોડે તેમણે ચર્ચા કરી. એક જાહેર સભામાં ભાષણ કર્યું. સાંજે ગાડીમાં વડોદરા ગયા ત્યારે
"દરેક સ્ટેશને જબરદસ્ત ટોળાંઓ એકઠાં" થયાં હતાં. ગાડી આણંદમાં ઊભી રહી ત્યારે
કાર્યકરોએ તેમની જોડે વાતો કરી. ઑગસ્ટની ૧લી તારીખે સવારે વડોદરામાં પ્રજામંડળના
કાર્યકરો મળવા આવ્યા. તે દિવસે સાંજે સુરતમાં અનેક સભાઓ થઈ અને સરઘસ પણ
નીકળ્યું. બીજી તારીખે સવારે સાડા પાંચ વાગ્યે વલ્લભભાઈ બૉમ્બે સેન્ટ્રલ સ્ટેશને આવી
પહોંચ્યા. તેમણે ગુજરાતમાં જે કહ્યું તેનો સારભાગ એ હતો કે :

બ્રિટનની પીઠમાં ખંજર ભોંકવાનો આરોપ કૉંગ્રેસ પર મૂકવામાં આવે છે. સાચી વાત તો
તેમને આપણી છાતી પરથી નીચે ઉતારી મૂકવાની છે.

જે દેશ આઝાદ થવા માગતો હોય તે દેશના લોકોના મનમાં એક જ આગ સળગતી
હોય છે કે અત્યારના શાસકોને હાંકી કાઢવા અને તેમની જગાએ બીજો પેસી ન જાય તેનું
ધ્યાન રાખવું.

આ લડત સર્વગ્રાહી બનવાની છે.... કરવેરા ચૂકવવા નહીં, સવિનય કાયદાભંગ કરવો
વગેરે સરકાર માટે અગવડ ઊભી કરે તેવા તમામ કાર્યક્રમો કૉંગ્રેસ આવકારશે.

રેલવેના કર્મચારીઓ રેલવેનું કામ કરવાનો ઇન્કાર કરે, ટપાલ અને તાર ખાતાના
નોકરિયાતો હડતાળ પાડે, સરકારી નોકરો પોતાની નોકરી છોડી દે, શિક્ષકો અને
વિદ્યાર્થીઓ શાળા-કૉલેજોમાં ન જાય - આ રીતે સહુ કોઈ આખું વહીવટી તંત્ર સ્થગિત
કરી દેવાના કામમાં સહકાર આપે.

તમારા સહુનો સહકાર પૂરા દિલથી મળે તો આ લડત થોડા વખતમાં જીતી શકાશે.
અંગ્રેજોએ જવું જ પડશે.૧૫૨