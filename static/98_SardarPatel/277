૧૯૩૪-૩૯/અધિષ્ઠાતા ૨૭૭

મુનશીએ તે મહાત્માજીને મોકલ્યો હતો. ગાંધીજીને કદાચ લાગ્યું હશે કે વિશ્વયુદ્ધ શરૂ થાય
તો સુભાષ બોઝ એવું વલણ લેશે કે જેને ટેકો આપી શકાય નહીં. "મુસોલિની માટેનો
સુભાષનો આદરભાવ" ઘણા લોકો જાણતા હતા.૧૭૭

છેવટે ગાંધીજીએ સુભાષને ફરી વખત ઉમેદવારી ન કરવાની સલાહ આપી અને
જવાહરલાલે પણ તેવી જ સલાહ આપી. પણ સુભાષ મક્કમ હતા. "ગાંધીજીનું અંતર કહેતું
હતું કે મૌલાના પ્રમુખ બને તો કદાચ કોમવાદી સ્થિતિમાં સુધારો થાય."૧૭૮ તેમણે
આઝાદનો વિચાર કર્યો. વલ્લભભાઈએ આ વાતને ટેકો આપ્યો. પહેલાં તો આઝાદે ના પાડી
પણ જાન્યુઆરીની અધવચ્ચે બારડોલીમાં ગાંધીજી અને સરદાર જોડે ચર્ચા કર્યા પછી તેમણે
પોતાનો વિચાર બદલ્યો. રાજેન્દ્રપ્રસાદને વલ્લભભાઈએ લખ્યું, "જવાબદારી ઉપાડી લેવા
માટે અમે મૌલાનાસાહેબને સમજાવી શક્યા છીએ.... ઘણો વખત અચકાયા પછી તેમણે
આ વાત કબૂલ રાખી છે."૧૭૯ આઝાદે હા પાડ્યા પછી વલ્લભભાઈએ પોતાની ઉમેદવારી
વિધિસર પાછી ખેંચી લીધી.૧૮૦ પણ બારડોલીથી મુંબઈ ગયેલા આઝાદે ફરી પાછો મત
બદલ્યો. "પોતાને મુક્ત કરવા માટે તે ફરી પાછા ગાંધીજી પાસે દોડી આવ્યા."૧૮૧
કલકત્તાના રહેવાસી આઝાદને લાગ્યું કે "બીજા બંગાળી જોડે સ્પર્ધા કરવી, તે અજુગતું અને
કદાચ અણગમતું થઈ પડશે."૧૮૨

ચૂંટણી અગાઉ એક અઠવાડિયા પહેલાં પટ્ટાભિ સીતારામૈય્યાની ઉમેદવારી જાહેર કરવામાં
આવી પણ સુભાષની પ્રતિષ્ઠા કે પ્રભાવ તેમની પાસે હતાં નહીં. આંધ્રની પ્રાંતિક સમિતિએ
તેમના નામની દરખાસ્ત મૂકી હતી. વલ્લભભાઈ અને આઝાદ બંને ખસી ગયા હોવાથી
સુભાષ સામે આ એક જ વિકલ્પ બાકી રહેતો હતો. ગાંધીજીના આગ્રહથી વલ્લભભાઈ,
રાજેન્દ્રપ્રસાદ અને કારોબારીના અન્ય પાંચ સભાસદોએ પટ્ટાભિને ચૂંટી કાઢવાનો અનુરોધ
કરતું નિવેદન બહાર પાડ્યું.

ગાંધીજીએ વલ્લભભાઈને ઉમેદવાર તરીકે ઊભા રાખ્યા હોત તો કદાચ બોઝ ચૂંટણીમાંથી
ખસી ગયા હોત.૧૮૩ પણ કેવળ પટ્ટાભિ જ મેદાનમાં હોવાથી કૉંગ્રેસના ખેરખાંઓને હરાવી
શકાશે તેવો સંભવ તેમને દેખાયો. પટ્ટાભિ તરફી નિવેદન સામે તેમણે પહેલો હલ્લો કર્યો.
તેમાં કેવળ વલ્લભભાઈનો જ નિર્દેશ કર્યો. "સરદાર પટેલ અને બીજા આગેવાનો" નૈતિક
જોરતલબી માટે દોષિત હતા. "કારોબારીના સભાસદો સંગઠિત રીતે કોઈનો પક્ષ લે તે
ગેરવાજબી ગણાય" તેવું સુભાષે જાહેર કર્યું. તેમણે અત્યંત ગલીચ અને બિનપાયાદાર
આક્ષેપ મૂક્યોઃ "આવતા વરસ દરમિયાન બ્રિટિશ સરકાર અને કૉંગ્રેસના રૂઢિચુસ્ત જૂથ
વચ્ચે સમવાયી યોજના અંગે કશુંક સમાધાન કરી લેવામાં આવશે, તેવું ઘણા લોકો માને
છે."૧૮૪

આ આક્ષેપ ઘાતક હતો, કારણ કે ઇંગ્લૅન્ડ અને જર્મની વચ્ચે યુદ્ધ જાગવાની સંભાવના
અને કેન્દ્રમાં સત્તાને ચીટકી રહેવાની બ્રિટનની તમન્નાને કારણે હિંદુસ્તાનનો લોકમત
બ્રિટનના ઉગ્ર વિરોધ તરફ ઝૂકી રહ્યો હતો. સમવાયી ધારાસભામાં ત્રીજા ભાગની બેઠકો દેશી
રાજ્યોને આપવાની ગોઠવણને લીધે વલ્લભભાઈ રાજાજી અને રાજેન્દ્રપ્રસાદ સમવાયી
યોજનાના મક્કમ વિરોધીઓ હોવાને કારણે આ આક્ષેપ તદ્દન ખોટો હતો. રાજકોટના ઠાકોર
અને તેમના સહાયક રાજાઓની "સત્તા મર્યાદિત" કરવા માટેના સંઘર્ષમાં ખૂંચી ગયેલા
વલ્લભભાઈને રાજાઓ અને નવાબોની તરફદારી કરતી સમવાયી ધારાસભા માટે કશી કૂણી
લાગણી હોઈ શકે નહીં. અત્યાર સુધી પ્રમુખપદ અંગેના ઝઘડાથી વેગળા રહેનાર