૩૮ પટેલ

સરકારને લખેલા પત્રમાં ફેરફાર કરીને શિલિડીએ સંખ્યાબંધ મહત્ત્વના શબ્દો છેકી નાખ્યા.

શિલિડી પર "જાણીબૂજીને અનાદર"૧૨૦ કરવાનો આરોપ મૂકીને બોર્ડે તેને બરતરફ
કરવો જોઈએ તેવો વલ્લભભાઈએ આગ્રહ સેવ્યો. ગોરા સનદી અમલદાર માટે આવી ભાષા
અગાઉ કદી વાપરવામાં આવી ન હતી.૧૨૧ પણ શિલિડીએ જાતે જ પોતાની વિરુદ્ધના પુરાવા
વલ્લભભાઈ અને બોર્ડના હાથમાં મૂક્યા હતા. બોર્ડના સભાસદમંડળમાં સરકારના ઘણા
ટેકેદારો હતા, પણ હકીકતોની અવગણના કરવાનું તેમના માટે પણ શક્ય ન હતું. અને
વલ્લભભાઈનો ઠરાવ સન ૧૯૧૭ના જુલાઈમાં પસાર થયો. શિલિડીનો બચાવ કરવાનું
સરકાર માટે શક્ય ન હોવાથી તેમની બદલી કરવી પડી. તેમના અનુગામી તરીકે આવેલા
આલ્ફ્રેડ માસ્ટર નામના બીજા સનદી અમલદારે "પગાર ઉપરાંત જાતજાતનાં ભથ્થાંની
માગણી કરી." મૅનેજિંગ કમિટીના અધ્યક્ષ રાવસાહેબ હરિલાલભાઈએ આવી માગણીઓ
રજૂ કરતા પત્રો વલ્લભભાઈને મોકલાવ્યા અને તેમનો અભિપ્રાય માગ્યો. વલ્લભભાઈએ
"કાગળો રાખી મૂક્યા". થોડા વખત પછી પોતાની માગણી અંગે માસ્ટરે હરિલાલભાઈને
પૂછ્યું ત્યારે તેમણે વલ્લભભાઈ સામે જોયું.

વલ્લભભાઈએ તરત જ જવાબ વાળ્યો કે "સરકારે નિમણૂક કરતી વખતે માસ્ટરનાં
પગાર અને ભથ્થાં ઠરાવી આપ્યાં છે. આ શરતો તેમને મંજૂર ન હોય અને તેમને જવું
હોય તો જઈ શકે છે." માસ્ટરને તેમનો જવાબ મળી ગયો અને થોડા વખત પછી તેમણે
મ્યુનિસિપાલિટીની નોકરી છોડી દીધી.૧૨૨

આલ્ફ્રેડ માસ્ટર આ પ્રસંગ ભૂલી શક્યા નહીં અને તેનું પરિણામ આપણે આગળ પર
જોઈશું.

ચંપારણના સમાચારોથી ઉત્તેજના મેળવીને અત્યાર સુધી સરકારની ચશમપોશી કરનાર
ગુજરાત સભાના હોદ્દેદારોએ રાવબહાદુર હરિલાલભાઈની દરખાસ્ત સ્વીકારી લીધી અને
ગાંધીજીને સભાનું પ્રમુખપદ સ્વીકારવા વિનંતી કરી. ગાંધીજીએ કબૂલ રાખ્યું અને ગુજરાત
સભાનું ક્લેવર ટૂંક સમયમાં જ પલટાઈ ગયું. શ્રીમતી ઍની બિસેન્ટની ધરપકડ કરવામાં
આવી હતી. તેમના છુટકારાની માગણીનો ઠરાવ કૉંગ્રેસમાં ચર્ચાઈ રહ્યો હતો. ગાંધીજીએ
દરખાસ્ત મૂકી કે સો જેટલા સ્વયંસેવકો મુંબઈથી નીલગિરિ સુધી પદયાત્રા કરે અને શ્રીમતી
બિસેન્ટને મળવાની છૂટ ન મળે તો ધરપકડ વહોરી લે. કૉંગ્રેસે આ સૂચન નકારી કાઢ્યું, પણ
ગાંધીજી કેવળ વાતો ઉપરાંત પ્રત્યક્ષ કાર્યની હિમાયત કરતા હતા તે હકીકત વલ્લભભાઈના
ધ્યાનમાં આવી. સપ્ટેમ્બરમાં ઍની બિસેન્ટને છોડી મૂકવામાં આવ્યાં અને જાહેરાત કરવામાં
આવી કે નવા ભારતમંત્રી એડવિન મોન્ટેગ્યુ ઑક્ટોબરમાં ભારત આવશે અને બંધારણ-
સુધારાની શક્યતા તપાસી જશે.

સ્વરાજ અંગે મોન્ટેગ્યુને આપવા માટેના મેમોરૅન્ડમ પર લોકોની સહીઓ એકઠી કરવા
માટે ગાંધીજીએ કરેલી સૂચના કૉંગ્રેસે માન્ય રાખી. આ મેમોરૅન્ડમ લોકભાષામાં લખાવું
જોઈએ તેવું ગાંધીજીનું સૂચન પણ મંજૂર રાખવામાં આવ્યું. ગુજરાતમાં ગાંધીજીએ ટૂંકું
નિવેદન ઘડી કાઢ્યું અને ગુજરાત સભા મારફતે તેના પર સહીઓ એકઠી કરાવી. ચોતરફ
"ઉત્સાહ ઊભરાયો" અને સપ્ટેમ્બરની આખર સુધીમાં આઠ હજાર સહીઓ એકઠી થઈ.