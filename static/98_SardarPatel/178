૧૭૮ પટેલ

પહેલી નજરે આ બંને અતડા અને અભિમાની દેખાય, પણ ખરી રીતે તો તેઓ નમ્ર અને
કોમળ હતા.૮

ડિસેમ્બરમાં બિહારનો પ્રવાસ ગોઠવાયો. ખેડૂતો સમક્ષ ભાષણોમાં પોતાની ગુજરાતી
મિશ્રિત હિંદી ભાષામાં તેમણે સચોટતાની સીમા પાર કરી.

હું તમને આશીર્વાદ આપવા નહીં પણ ગાળો આપવા આવ્યો છું. બીજા કોઈ પણ પ્રાંત
કરતાં સૌથી પહેલાં મહાત્માજીને તમારી વચ્ચે આણવાનું માન તમે મેળવ્યું હતું. પણ
તમે આ માનને લાયક રહ્યા નથી. હવે નીલવરો તમને મૂંગા રહેવાની ફરજ પાડી શકે તેમ
નથી, છતાં તમે મૂંગા તાબેદાર ઢોર જેવા બની રહ્યા છો.

તમે રાતદિવસ તમારા જમીનદાર સામે સતત ફરિયાદ કર્યા કરો છો. પણ આ
જમીનદારને હચમચાવી મૂકવા માટે તમે કશી પ્રવૃત્તિ કરતા નથી.... જમીનદારો તમારી
માગણી કબૂલ ન રાખે તો તેનાં ખેતરો ખેડવાનું બંધ કરો.

તમારી સ્ત્રીઓને - તમારી મા, બહેનો, દીકરીઓ, પત્નીઓને - પડદા પાછળ પૂરી
રાખો છો તેની તમને શરમ લાગતી નથી ? આ સ્ત્રીઓ બહાર આવશે અને તમારી
ગુલામી જોયા પછી તમારી જોડે સંબંધ રાખશે નહીં, તેવો ડર તો તમને લાગતો નથી
ને ?

આ સ્ત્રીઓને મારે કહેવું છે કે આવા બાયલાઓને વર તરીકે સ્વીકારવાને બદલે તેમને
છૂટાછેડા આપો.

ધરમના નામે કુમળી વયનાં બાળકોનાં લગ્ન કરાવનાર બ્રાહ્મણ નથી, પણ રાક્ષસ છે.
જમીનદારો અને બ્રાહ્મણોના જુલમને રાજીખુશીથી સ્વીકારી લેનાર તમે કિસાનો કિસાનનું
નામ ધરાવવા લાયક નથી.૯

સન ૧૯૨૯નાં પ્રવચનોમાં જમીનમહેસૂલનો અન્યાયી બોજ વલ્લભભાઈનો મુખ્ય વિષય
હતો. આ મુદ્દા પર આખા હિંદુસ્તાનને સરકાર સામે લડવા માટે સજ્જ કરી શકાશે, તેવી
તેમની માન્યતા હતી. પણ મહાત્માજીને આવી પતીજ પડતી ન હતી. સન ૧૯૨૯ના
સપ્ટેમ્બરમાં ગાંધીજીએ યંગ ઇન્ડિયામાં આ વિષયની છણાવટ કરી. બારડોલીનું મહત્ત્વ અને
સરદારની શક્તિઓનો સ્વીકાર કરીને ગાંધીજીએ ઉમેર્યું, "પણ વલ્લભભાઈની આગેવાનીનો
લાભ ઉઠાવી શકે તેવા બારડોલીની પણ જરૂર પડે. આજે દેશમાં આવાં બારડોલી કેટલાં
છે ?"૧૦ બારડોલીના સજ્જ ખેડૂતોએ તાલીમબદ્ધ સેવકોની સહાયથી અહિંસક લડતમાં
વિજય મેળવ્યો હતો. પણ અન્ય ઠેકાણે તૈયારી વગરના અને સહાયકો વિહોણા ખેડૂતો સંયમ
ગુમાવી બેસે અને લડતમાં હાર ખાય તેવો સંભવ હતો.

કૉંગ્રેસના પ્રમુખપદ જેવા મહત્ત્વના સવાલમાં મહાત્માજી અને વલ્લભભાઈ ગૂંથાયા
હતા. મોતીલાલના અનુગામીની વરણી કરવાની હતી. સુભાષબાબુએ પાછળથી લખ્યું છે કે
"સામાન્ય રીતે કૉંગ્રેસી વર્તુળોમાં એવી માન્યતા હતી કે આ માન સરદાર પટેલને મળવું
જોઈએ."૧૧ અંગ્રેજો સામેની લડત મહાત્માજીએ લડવાની હતી તેથી ગાંધીજીએ કૉંગ્રેસ
પ્રમુખ બનવું જોઈએ તેવું પણ ઘણા કૉંગ્રેસીઓને લાગતું હતું. રાજાજી આવું મંતવ્ય ધરાવતા
હતા, અને વલ્લભભાઈ પણ ઓછેવત્તે અંશે આવો મત ધરાવતા હોય તેવો સંભવ છે.