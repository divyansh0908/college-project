૧૨૮ પટેલ

નાનાં બાળકો જોડે રમું છું અને હસીમજાક કરું છું તેવું તમારી જોડે તો કરી શકાય
નહીં. હું અને તમે છૂટથી એકબીજા જોડે વાતો કરી શકતાં નથી તેમાં મને મારા કરતાં
તમારો દોષ વધારે દેખાય છે. મેં ઘણી મહેનત કરી છે, પણ હવે થાક્યો છું. મારી
સામેની તમારી ફરિયાદ ચાલુ રહી છે અને વધારામાં તમે રડવા માંડો છો. તેનાથી હું હારી
જાઉં છું. તમારે જે કહેવું હોય તે સાંભળવાની મારી તૈયારી છે. પણ તમારાં આંસુ
મારાથી સહન થતાં નથી....

તમે બરાબર થઈ જાઓ પછી આપણે એકબીજાના દોષ સરખાવી જોઈશું અને કોનો
કેટલો વાંક છે તે ઠરાવશું.

હું તમારા કરતાં તમારા ભાઈ જોડે વધારે બોલતો નથી. પણ તે મારો પ્રેમ પારખી શકે
છે અને જે કહેવું હોય તે વિના સંકોચે મને કહી શકે છે.

તમારા બે જણનાં સુખ સિવાય મારા માટે બીજું છે પણ શું ? .... તમે સાજાં થાઓ
પછી આપણે બંને લાંબી વાત કરશું. મારી ઇચ્છા એવી છે કે તમારા મનમાં જે કાંઈ હોય
તે તમારે નિખાલસ રીતે બાપ પાસે ઠાલવી દેવું જોઈએ. તેનાથી તમને ઘણી શાંતિ
મળશે.

પિતાના આશીર્વાદ૪૯

મણિબહેને જવાબમાં લખેલો પત્ર ઉપલબ્ધ નથી. પણ તેમણે "પોતાનો વાંક"
ગણાવ્યો હશે અને પોતાની માતાની ગેરહયાતીનો ઉલ્લેખ કર્યો હશે, કારણ કે ત્યાર પછીના
પત્રમાં વલ્લભભાઈ લખે છે :

આમાં તમારી કશી કસૂર નથી. સંજોગો જ એવા ઊભા થયા કે તમે મારી જોડે છૂટથી
વાત કરી શક્યાં નહીં. વળી તમારા જેવી નિર્દોષ બાળકીનો વાંક પણ શો હોઈ શકે ?
માત્ર તમે રડવા લાગો છો ત્યારે મને અને બીજાને દુઃખ થાય છે. બીજાઓને એવું લાગે
છે કે હું તમને ત્રાસ આપતો હોઈશ અથવા તમે બાલિશ રીતે વર્તો છો.

તમારે ઘણી ઉદાસી વેઠવી પડી છે તે મારાથી છાનું નથી, પણ સાવકી મા હોવાના
દુઃખની તમને કલ્પના નથી.... ભગવાને આપણને બીજું ઘણું સુખ આપ્યું છે. જે
દુઃખનો ઇલાજ નથી તે યાદ કરીને દુઃખી થવા કરતાં ઇશ્વરે જે સુખ આપ્યું છે તે માટે
તેનો પાડ માનીએ.૫૦

નોકરચાકરોના બોલવાથી મણિબહેનને ખોટું લાગે છે તે જાણ્યા પછી વલ્લભભાઈએ લખ્યું :

મણિબહેનને પત્ર, ૭-૪-૨૪ : નોકરોનાં ટોણાંથી તમને ઘણું દુઃખ થયું જણાય છે. આ
બધું ભૂલી જવું જોઈએ. નોકરચાકરના દુઃખનું પણ આપણે ધ્યાન રાખવું જોઈએ. ગુસ્સો
કરવાથી નોકરોને સુધારી શકાતા નથી. તેમના પર દયાભાવ રાખવો જોઈએ. આવા
દયાભાવનો પણ કેટલાક નોકરો ગેરલાભ ઉઠાવે છે તે ખરી વાત છે.

આવા નોકરને રજા આપી દેવી જોઈએ. પણ તેની જોડે જીભાજોડી કરવાનો અર્થ
નથી. તમને અનુભવે આ વાત સમજાશે. નાનપણમાં મને પણ તમારા જેવી આદત
હતી. ઠોકર ખાઈને અનુભવથી બદલાયો છું તેમ તમે પણ બદલાશો.