૧૯૨૯-૩૪/રાજકેદી ૧૯૫

પાટીદારનાં ઘર જોઈતાં હોય તે મારી પાસે આવજો.... પાટણવાડિયા અને બારૈયાઓની
મુક્તિ માટે મેં અવતાર લીધો છે.૬૩

પાટીદાર-હિજરતીઓનાં ઘર લૂંટી લેવાં, તેમનાં ખેતરમાંથી પાકની ચોરી કરવી
અને તેમનાં ઘર બાળી મૂકવાં - આ બધી પ્રવૃત્તિઓ માટે બિન-પાટીદાર કોમોની
ઉશ્કેરણી કરવામાં આવી. જુદાં જુદાં સત્તર ગામોમાં કુલ મળીને લગભગ પચાસ ઘર
બાળી મૂકવામાં આવ્યાં. આવી કુટિલ બુદ્ધિ અને સાહસ કરવા છતાં શાહને ઝાઝી
સફળતા મળી નહીં. બોચાસણ ગામ આવ્યો ત્યારે શાહે "બારૈયાઓની કુળદેવી સમક્ષ
ટોપી ઉતારીને બે આના ધર્યા" અને "તમે તો આ વિસ્તારના મૂળ રાજાઓ હતા"
તેવું તેણે બારૈયાઓને કહ્યું, પણ કૉંગ્રેસના ટેકેદાર ભવાનજીભાઈ પરમાર નામના
બારૈયાએ તેની યોજના ધૂળમાં મેળવી દીધી. પરમારે આજુબાજુનાં સત્તર ગામના
બારૈયાઓની સભા બોલાવી. સભામાં નક્કી થયું કે પાટીદારોની જપ્ત થયેલી જમીન
વેચારી રાખે તે બારૈયાનો બહિષ્કાર કરવો. બીજે મહિને શાહે રૂપાઇપરાના
પાટણવાડિયાઓને આગ્રહ કર્યો કે વડોદરાનાં ગામોમાં હિજરત કરી ગયેલા પાટીદારોની
જમીન તેમણે ખરીદી લેવી. પાટણવાડિયાઓએ જવાબ વાળ્યો કે "જમીન મફત
આપો તોપણ અમારે લેવી નથી."૬૪ રૂપાઈપુરાના પાટણવાડિયાઓની રવિશંકર
મહારાજે બહુ સેવા કરી હતી અને મહારાજનો દ્રોહ કરવા તેઓ તૈયાર ન હતા.

બોરસદ તાલુકાનાં ૫૧ ગામોમાં મહેસૂલ આપવાનો ઇનકાર કરવામાં આવ્યો હતો.
તેમાંથી ૩૬ ગામોમાં પાટીદારોનું વર્ચસ્વ હતું અને ૧૧ ગામ બારૈયાઓનાં હતાં. કોઈમાં
મુસલમાન, કોઈમાં બ્રાહ્મણો, કોઈમાં વાણિયા તો કોઈમાં પાટણવાડિયાઓનું જોર હતું.
મહેસૂલ નકારવાની લડતમાં પાટીદારો મોખરે હતા, પણ બીજી કોમના લોકો પણ હતા.
એકાદ-બે ગામોમાં શાહની મુરાદ ફળી. રાસથી થોડે દૂર આવેલા ખાનપુરમાં મહેસૂલી
અધિકારીઓની ચડામણીથી બારૈયાઓએ પાંચ આગેવાન પાટીદાર હિજરતીઓનાં ઘર બાળી
મૂક્યાં. પરિણામે પાટીદારો તાબડતોબ પાછા આવ્યા અને તેમણે મહેસૂલ ભરી આપ્યું.
પણ અન્યત્ર "ઊભો પાક લણાઈ ગયો, ઘર લૂંટાઈ ગયાં અને બાળી મૂકવામાં આવ્યાં છતાં
હિજરતીઓ મક્ક રહ્યા."૬૫ માસ્ટરના હુકમો અને શાહની તરકીબોની પૂરી અજમાયેશ
પછી પણ સરકાર સન ૧૯૩૧ના માર્ચની પંદરમી તારીખ સુધીમાં બોરસદ તાલુકામાં ૪૦ ટકા
મહેસૂલ વસૂલ કરી શકી. બારડોલી તાલુકાનો આંકડો આનાથી પણ ઓછો હતો.

ખેડામાં કૉંગ્રેસ જોડે સંકળાયેલી ૬૭ સંસ્થાઓ પર પ્રતિબંધ મૂકવામાં આવ્યો અને
કૉંગ્રેસની માલિકીનાં ૧૭ મકાનો પોલીસે કબજે કરી લીધાં. કરમસદમાં વલ્લભભાઈના
બાપદાદાના મકાનમાં લાડબા સૌથી મોટા દીકરા સોમાભાઈ અને સૌથી નાના કાશીભાઈ
જોડે રહેતાં હતાં. મહેસૂલ વસૂલ કરવા માટે આ ઘર પર ધાડ પાડવામાં આવી. ૮૩ વરસનાં
લાડબા રાંધતાં હતાં, ત્યારે પોલીસો ઘરમાં ઘૂસી આવ્યા. કાશીભાઈને પકડી લીધા,
વાસણો લઈને તેમાં રેતી પથરા અને કેરોસીન ભર્યાં. તોફાને ચડવા માટે થનગનતા
જુવાનિયાઓને ગામના મોટેરાઓએ વાર્યા. બનાવોની થોડીઘણી વાતો સાંભળીને
વલ્લભભાઈએ મણિબહેનને લખ્યું:

૬-૯-૩૦. મારી એવી ઇચ્છા છે કે તમે ખેડા જિલ્લાને ગામડે ગામડે જાઓ અને