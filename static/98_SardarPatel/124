૧૨૪ પટેલ

મગનલાલ સામે આંગળી ચીંધીને રામભાઈએ કહ્યું કે "આ માણસ પોલીસ ઇન્સ્પેક્ટર છે
અને ધાડપાડુ અલિયાના ગાઢ મિત્ર છે." આ કહેવાયું ત્યારે તો અધિકારીઓને તો ભોંય
ભારે પડી ગઈ. પ્રાટ અને કૃપાલાણી કરતાં વધારે સરકાર-ભક્ત હોવાનો દાવો કરનાર કેટલાક
જિલ્લા અધિકારીઓએ "બીજી બાજુ" રજૂ કરવા માટે બોરસદના કેટલાક લોકોને હેવર્ડ
પાસે રજૂ કર્યા. હેવર્ડે બધાને એક જ સવાલ પૂછ્યો: ગઈ કાલે તમે હાજર હતા ? જેમણે હા
પાડી તે બધાને તાબડતોબ કાઢી મૂકવામાં આવ્યા.૩૭

હેવર્ડ મુંબઈ પહોંચ્યાને બે દિવસ થયા પછી મુંબઈ સરકારે વેરો પાછો ખેંચી લીધો.
વલ્લભભાઈએ વેરા સામે જેટલો ઉગ્ર વિરોધ કર્યો હતો તેટલા જ ઉમળકાથી તેમણે વેરો
પાછો ખેંચી લેવાના સરકારી નિર્ણયની પ્રશંસા કરી. ગોપાળદાસ અને પંડ્યાની ઉપરવટ
જઈને "દુશ્મનને પરાજયની નામોશી"નો અનુભવ થાય૩૮ તેવી પત્રિકાનું પ્રકાશન તેમણે
અટકાવ્યું. પોતાના નિવેદનમાં તેમણે કહ્યું:

અન્યાય દૂર કરવાનો હોય ત્યારે પણ સરકાર લોકો સમક્ષ ઝૂકવામાં જોખમ અનુભવે છે.
આ પહેલો જ પ્રસંગ છે કે જ્યારે સરકારે પોતાની ભૂલ કબૂલ કરી છે અને સત્યાગ્રહની
લડત પાસે નમતું મૂક્યું છે.... આવી નૈતિક હિંમત દાખવવા માટે મુંબઈના ગવર્નર
નામદાર સર લેસ્લી વિલ્સનને અંતઃકરણપૂર્વક મુબારકબાદી ન આપીએ, તો આપણે
ફરજ ચૂક્યા ગણાઈએ.૩૯

સન ૧૯૨૪ની શરૂઆતમાં અલિયાને ફાંસી દેવામાં આવી. બોરસદ રાજ્યના હોશિયાર
અને હિંમતબાજ પોલીસ કમિશનર ઘાટગેએ સન ૧૯૨૪ના માર્ચ માસમાં બાબર દેવાને
પકડી લીધો, અને સન ૧૯૨૪ની આખરમાં તેને પણ ફાંસી દેવામાં આવી. બોરસદ
સત્યાગ્રહનાં બીજાં બે પરિણામ આવ્યાં જિલ્લા કૉંગ્રેસના મથક તરીકે નડિયાદને બદલે
બોરસદની પસંદગી થઈ. દરબાર ગોપાળદાસ અને બીજા દસ આગેવાનોએ બોરસદમાં
સ્થાયી થઈને આ તાલુકાને સ્વરાજની લડત માટે તૈયાર કરવાનું ઠરાવ્યું. બીજું, આ
વિસ્તારના બારૈયાઓ, પાટણવાડિયાઓ તથા અસ્પૃશ્યોની સેવામાં રવિશંકર મહારાજ અને
મોહનલાલ પંડ્યાએ પોતાની જાતને હોમી દીધી.

એક વરસ અગાઉ વલ્લભભાઈએ અસ્પૃશ્યો જોડે બેસવાનું આચરણ દર્શાવ્યું હતું. હવે
તેમના વિકસતા વિશ્વમાં તેમના અનુયાયી વિસ્તારમાં બારૈયાઓ અને પાટણવાડિયાઓનો
પણ સમાવેશ થયો. આવતી વસતી ગણતરીમાં આ લોકોને ક્ષત્રિય ગણવામાં આવે તે માટે
લડવાનું તેમણે જાહેર કર્યું અને રવિશંકર મહારાજને મદદ કરવા માટે સ્વયંસેવકો શોધવા
માંડ્યા. તેમની હાકલના જવાબમાં પાંત્રીસ જુવાનો તૈયાર થયા. ત્યાર પછીનાં ત્રણ વરસમાં
નોંધપાત્ર પરિણામો જોવા મળ્યાં. હાજરી કઢાવી નાખવી હોય તો ગુનાખોરી છોડવી પડશે
તેવું રવિશંકર મહારાજે પાટણવાડિયા અને બારૈયાઓના મનમાં ઠસાવ્યું. સરકારને મહારાજે
બાંયધરી આપી કે હાજરી કાઢી નાખવામાં આવશે તો તે ગામના ગરીબ ખેડૂતો ચોરી કરશે
નહીં. કોઈ ચોરી કરે તો પોતે ઉપવાસ કરીને ચોરેલો માલ પોલીસને પાછો મેળવી આપશે.
શરૂઆતમાં અધિકારીઓ અચકાતા-ગભરાતા હતા. પણ ધીમે ધીમે ગામેગામમાંથી હાજરી
નીકળી જવા લાગી. ખાદીની પોતડી અને બંડી પહેરીને મહારાજ ઉઘાડે પગે ગામડે ગામડે
રખડતા, બારૈયાઓ અને પાટણવાડિયાઓની ઝૂંપડીઓમાં સૂઈ રહેતા અને તેમની પાસેથી