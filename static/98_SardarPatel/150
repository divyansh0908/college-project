૧૫૦ પટેલ

પોતાના અણગમાને નાફરમાનીમાં ફેરવી નાખી શકે તેવો એક જ માણસ ખેડૂતોના
ધ્યાનમાં હતો. આવું બનશે તેવી અગમચેતી વાપરીને વલ્લભભાઈએ થોડી તૈયારીઓ કરવા
માંડી હતી. તાલુકાનાં ચાર ગામો સરભોણ, વાંકાનેર, વરાડ અને બારડોલીમાં સ્થપાયેલા
આશ્રમોના મહામંડળનું પ્રમુખપદ સન ૧૯૨૫માં વલ્લભભાઈએ સ્વીકાર્યું હતું. આ
આશ્રમોમાં બેસી ગયેલા ગાંધીજી અને વલ્લભભાઈના સાથીઓએ ગામડાંના લોકો જોડે
સંબંધો બાંધ્યા હતા. બધી કોમના લોકોને કાંતવા-વણવાનું શીખવ્યું હતું. દૂબળાઓ તથા
આદિવાસીઓને લખતાવાચતા કર્યા હતા અને દારૂબંધીનો પ્રચાર કર્યો હતો. આ સંબંધો
સરકાર સામે લડત ચલાવવામાં ઉપયોગી નીવડશે તેવું વલ્લભભાઈને લાગતું હતું.

સન ૧૯૨૭ના નવેમ્બરમાં કર વધારો તોળાઈ રહ્યો હતો ત્યારે ગુજરાત પ્રાંતિક કૉંગ્રેસના
અધ્યક્ષ અને અમદાવાદ મ્યુનિસિપાલિટીના પ્રમુખ વલ્લભભાઈને આ પ્રશ્નમાં ભાગ લેવાનો
આગ્રહ કરવામાં આવ્યો. આવો આગ્રહ કરવામાં સુરત જિલ્લા કૉંગ્રેસના પ્રમુખ
દયાળજીભાઈ દેસાઈ અને સન ૧૯૧૩ના દક્ષિણ આફ્રિકા સત્યાગ્રહમાં ભાગ લેનાર અને સન
૧૯૨૧-૨૨માં ગાંધીજીએ બારડોલીમાં શરૂ કરેલા સ્વરાજ આશ્રમના મંત્રી ખુશાલભાઈ
મોરારજી પટેલ હતા. પણ બારડોલીની તૈયારી અંગે વલ્લભભાઈને ખાતરી ન હતી. વળી પૂર
રાહતકાર્યમાં વલ્લભભાઈ ગળાડૂબ હતા. આ પ્રયાસમાં સરકારી અધિકારીઓ તેમની
જોડાજોડ બેસીને કામ કરતા હતા. વલ્લભભાઈએ મુલાકાતીઓની વાત ઉડાવી દીધી.

બે મહિના પછી બીજું પ્રતિનિધિમંડળ તેમને મળવા આવ્યું. આ વખતે મોહનલાલ
પંડ્યા સાથે હતા. પોતે આખા તાલુકામાં ફર્યા છે અને લોકો "પૂરેપૂરા તૈયાર" છે તેવી
ખાતરી તેમણે વલ્લભભાઈને આપી "તમારે લડતની આગેવાની લેવી જોઈએ" તેવો આગ્રહ
કર્યો. તે દિવસે જ મુંબઈના ગવર્નરે પૂર રાહત માટે એક કરોડ રૂપિયા મંજૂર કર્યા હતા.
વલ્લભભાઈએ વિજયી મુદ્રામાં આ સમાચાર પંડ્યા અને ખુશાલભાઈને જણાવ્યા. પણ
પંડ્યાના હેવાલે વલ્લભભાઈને જગાડ્યા હતા. સરકારી મદદ માટે આભારની લાગણી હોવા
છતાં લડી લેવાની વલ્લભભાઈની વૃત્તિમાં ઓટ આવી ન હતી.

તેમણે મુલાકાતીઓને કહ્યું કે "તમે બારડોલી પાછા જાઓ. માત્ર મહેસૂલ-વધારો નહીં
પણ મહેસૂલની આખી રકમ ન ભરવાની ખેડૂતોની તૈયારી હોય અને આવા પગલાનાં જે
ભયંકર પરિણામ આવે તે ભોગવી લેવાની તેમની તૈયારી હોય તો હું આવવા તૈયાર છું.
તાલુકામાં બધા ફરી વળો અને લોકો શું કહે છે અને કેટલા જણ તૈયાર છે તે જાણી લાવો."
પ્રાંતિક કૉંગ્રેસને લડતમાં સામેલ કરવાનું પંડ્યાનું સૂચન વલ્લભભાઈએ નકારી કાઢ્યું. કારણ
કે સરકારી ગ્રાંટ ગુમાવવાની તેમની તૈયારી ન હતી.૧૨૪

સન ૧૯૨૨માં બારડોલીનો દાવો આગળ કરનાર કલ્યાણજી મહેતા અને કુંવરજી મહેતા
તથા ખુશાલભાઈ પટેલ અને કેશવજી ગણેશજી એ ચારેએ સાઠ ગામોની ચકાસણી કરી.
પંડ્યાના તારણને તેમની તપાસથી સમર્થન મળ્યું. કુંવરજી, કલ્યાણજી, કેશવજી,
ખુશાલભાઈ આ ચાર કક્કા કહેવાતા હતા. પંડ્યા દરબાર ગોપાળદાસ અને રવિશંકર
મહારાજને સાથે લઈને જાન્યુઆરીની આખરમાં વલ્લભભાઈને મળ્યા અને પોતાનો હેવાલ
આપ્યો. વલ્લભભાઈ લડતની આગેવાની લેવાના હોય તો પોતે પણ સત્યાગ્રહમાં જોડાશે
તેવું પંડ્યા, ગોપાળદાસ અને રવિશંકર મહારાજે જાહેર કર્યું.

વલ્લભભાઈએ આ સાત જણને ગાંધીજી પાસે મોકલ્યા. વલ્લભભાઈ અને કાર્યકરોની
ધરપકડ થાય તોપણ ખેડૂતો મક્કમ રહેશે કે નહીં તેવો સવાલ ગાંધીજીએ પૂછ્યો.