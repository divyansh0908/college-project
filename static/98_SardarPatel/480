૪૮૦ પટેલ

સંસ્થાન તરીકે હૈદરાબાદનો સ્વીકાર કરવાનો ઇન્કાર કરીને અને પોતાને સાગરકિનારો મળી
જાય તે માટે પોર્ટુગીઝ સરકાર પાસેથી ગોવાની ખરીદી કરવામાં સહાયભૂત થવાનો ઇન્કાર
કરીને ઇંગ્લૅંડની સરકારે તેમને નિરાશ કર્યા હતા. ભારત સાથે ભળી જવાની અથવા તેની
સામે પડકાર ફેંકવાની તેમને છૂટ હતી, પણ બેમાંથી શું કરવું તે નિઝામ ઠરાવી શકતા ન
હતા. સંજોગો પલટાશે તેવી રાહ જોવા માટે તેમણે ભારત સાથે વાટાઘાટો ચાલુ રાખી અને
ખાનગી ખૂણે વિરોધ પણ કરવા માંડ્યો.

પણ વાટાઘાટો માટે જાતે દિલ્હી જવાની તેમની તૈયારી ન હતી. સર વૉલ્ટર મૉન્કટન અને
વડા પ્રધાન છત્તારીના નવાબના પ્રધાનમંડળ પાસેથી સલાહ મેળવનાર નિઝામ પર કાસિમ
રઝવી નામના યુવાનનો ભારે પ્રભાવ હતો. રાજ્યમાં મુસલમાનોનું વર્ચસ્વ જળવાઈ રહેવું
જોઈએ તેવા ધ્યેયને વરેલી ઇત્તિહાદ-ઉલ-મુસલમીન નામની સંસ્થાનો તે અધ્યક્ષ હતો.
ઇત્તિહાદની લશ્કરી શાખા રઝાકાર હતી. મૉન્કટન અને છત્તારીના નવાબે દિલ્હી જોડે કરેલી
સમજૂતી નકારી કાઢવા માટે રઝવીએ નિઝામને ફરજ પાડી હતી. પ્રધાનમંડળે આ સમજૂતી
સ્વીકારી લેવાની સલાહ આપી હતી. પોતે આ સમાધાન પર સહી કરશે તેવું નિઝામે
મૉન્કટન અને છત્તારીના નવાબને જણાવ્યું હતું. રઝવીએ ઘેરાવ કર્યો. મૉન્કટન અને નવાબ
રહેતા હતા તે ઘરની ફરતે ૨૦,૦૦૦ મુસલમાનો ફરી વળ્યા અને નિઝામે વાત પડતી મૂકી.

ઑક્ટોબરની ૨૮મી તારીખે નિઝામની હાજરીમાં રઝવીએ મૉન્કટન અને નવાબને કહ્યું
કે, "ભારત સરકારના હાથ અન્યત્ર અનેક પ્રકારની મુશ્કેલીઓમાં ફસાયા છે અને તેઓ
આપણને કશું કરી શકવાની હાલતમાં નથી."૨૧૨ તે વખતે કાશ્મીરમાં સરહદી
તાયફાવાળાઓનો હુમલો થયો હતો તેને અનુલક્ષીને આ વિધાન કરવામાં આવ્યું હતું.
રઝવીના સૂચન અનુસાર નિઝામે નવાબના સ્થાને મીર લાયક અલીની નિમણૂક કરી. મીર
લાયક અલી હૈદરાબાદના અગ્રગણ્ય વ્યાપારી હતા, અને રાષ્ટ્રસંઘમાં પાકિસ્તાને મોકલેલા
પ્રતિનિધિમંડળમાં તેમનો સમાવેશ કરવામાં આવ્યો હતો. રઝવી જાતે નવેમ્બરમાં દિલ્હીમાં
આવીને સરદારને મળ્યો હતો અને કહ્યું હતું કે "અમે લડશું અને આખરી શબ પડે ત્યાં
સુધી લડીશું." સરદારે જવાબ વાળ્યો કે, "તમારે આત્મહત્યા કરવી જ હોય તો હું તમને
કેવી રીતે રોકી શકું ?"૨૧૩ રઝવીને મળેલા મેનને "આ માણસનું ઝનૂન પાગલપણાની હદ
સુધી પહોંચી જાય છે" તેવું નોંધ્યું છે.૨૧૪

નિઝામ ઊલટા ફરી બેઠા અને છત્તારીના નવાબને સ્થાને લાયક અલી આવ્યા. પણ
આપણે જોઈ ગયા છીએ તેમ, નવેમ્બરની ૨૯મી તારીખે "યથાવત્ કરાર" પર સહી
કરવામાં આવી. જાન્યુઆરીની આખરમાં વલ્લભભાઈએ લાયક અલીને દિલ્હીમાં જણાવ્યું કે
જોડાણ કરતાં પણ હૈદરાબાદમાં આંતરિક શાંતિ સ્થપાય તેમાં પોતે વધારે રસ ધરાવે છે. આ
રાજ્યમાં હિંદુઓ સલામત ન હતા. પ્રજામંડળના સભાસદો ઉપરાંત ઘણા લોકો જેલમાં
હતા. હૈદરાબાદ, હિંદુઓને વહીવટી તંત્રમાં સ્થાન આપે તો ભારત પોતાનો સંયમ જાળવી
રાખશે તેવું વલ્લભભાઈએ લાયક અલીને કહ્યું. આ ખ્યાલ અનુસાર ભારત સરકારે
હૈદરાબાદને બે વિકલ્પ આપ્યાઃ કાં તો જોડાઈ જાઓ અથવા તો લોકપ્રતિનિધિ સરકાર
સ્થાપો.

પણ નિઝામ અને તેને દોરવણી આપનાર લોકો માટે તો લોકશાહી તંત્ર જોડાણના જેટલું
જ અસ્વીકાર્ય હતું. તેમણે પાકિસ્તાનને ૨૦ કરોડ રૂપિયાનું કરજ આપવાની ગુપ્ત યોજના