૧૯૩૪-૩૯/અધિષ્ઠાતા ૨૮૧

ઑસ્ટ્રિયાવાસી યુદ્ધની યોજના ઘડી રહ્યો હતો. સન ૧૯૩૯ના ઑગસ્ટની ૨૨મી તારીખે
સ્ટાલિનની હાજરીમાં રૂસી-જર્મન કરાર પર સહીસિક્કા થયા. સપ્ટેમ્બરની ૧લી તારીખે
હિટલરની સેના પોલૅન્ડમાં દાખલ થઈ. બે દિવસ પછી ઇંગ્લૅન્ડે જર્મની સામે યુદ્ધની જાહેરાત
કર્યા પછી, થોડા કલાક બાદ ભારત પણ આ યુદ્ધમાં જોડાયું હોવાની જાહેરાત વાઇસરૉયે
કરી. વલ્લભભાઈને નાઝીવાદ પ્રત્યે નફરતી હતી. "નાઝીવાદથી લોકશાહીનો સમૂળો ઉચ્છેદ
થાય છે" તેવું તેમણે થોડા વખત પછી કહ્યું.૧૯૯ છતાં લિન્લિથગોની જાહેરાતથી સરદાર
ઊકળી ઊઠ્યા. બરાબર એક વરસ અગાઉ યુરોપમાં યુદ્ધની સંભાવના જણાતી હતી ત્યારે
મુંબઈના ગવર્નર લ્યુમ્લીને તેમણે કહ્યું હતું કે, "સત્તાવાળાઓ પોતાની જોડે મસલત કરશે,
અને લડાઈમાં ભાગ લેવાની જાહેરાત માટે પોતાની મંજૂરી માગવામાં આવશે તેવી અપેક્ષા
કૉંગ્રેસ રાખે છે."૨૦૦ લ્યુમ્લીએ આ સંદેશો ઝેટલૅન્ડને પહોંચાડ્યો હતો, અને ઝેટલૅન્ડે
બ્રિટનના આખા મંત્રીમંડળને આ વાત જણાવી હતી. ત્યાર બાદ મસલત માટેની ઇચ્છા
અનેક વખત દર્શાવવામાં આવી હતી. સન ૧૯૩૯ના મે મહિનામાં મહાસમિતિએ જાહેર કર્યું
હતું કે "હિંદી પ્રજાની અનુમતી સિવાય યુદ્ધ લાદવાના તમામ પ્રયાસ"નો કૉંગ્રેસ વિરોધ
કરશે.૨૦૧ બ્રિટનની સરકારે કૅનેડા અને ઑસ્ટ્રેલિયાને યુદ્ધમાં જોડાવા અંગે પૂછ્યું હતું. પણ
હિંદુસ્તાનને તો વાઇસરૉયે કલમના ઘસરકે યુદ્ધમાં સામેલ કરી દીધું.

વલ્લભભાઈએ પોતાનો ગુસ્સો મનમાં દબાવી રાખ્યો, કારણ કે અંગ્રેજ સરકાર સાથે
સંબંધ તોડવાની તેમની ઇચ્છા ન હતી. ગાંધીજી તેમના મતના હતા અને રાજાજી પણ આવો
વિચાર ધરાવતા હતા. પણ રાજેન્દ્રપ્રસાદે જણાવ્યું છે તેમ "જવાહરલાલ લડાયક
મિજાજમાં" હતા. ૨૦૨ ફાસીવાદ અને નાઝીવાદ પ્રત્યે ઉગ્ર નફરત હોવા છતાં આ ક્ષણે તો
જવાહરલાલ વલ્લભભાઈ કે મહાત્માજી કરતાં ઘણા વધારે પ્રમાણમાં બ્રિટન વિરોધી હતા.
રશિયા હજી બ્રિટનના પક્ષે લડાઈમાં જોડાયું ન હતું, તે હકીકતના આધારે તેમનું વલણ ઘડાયું
હતું. ગાંધીજી વાઇસરૉયને મળ્યા ત્યારે તેમણે કહ્યું કે પોતે "અંગ્રેજ જેવા હૃદય"થી આ
યુદ્ધને નિહાળે છે. વેસ્ટમિન્સ્ટર એબી પર બૉંબમારો થાય તેવી સંભાવના તેમણે
લિન્લિથગોને જણાવી ત્યારે તેમની આંખમાં આંસુ હતાં. મહાત્માજીએ જણાવ્યું કે પોતે
કૉંગ્રેસ વતી બાંયધરી આપી શકે નહીં, પણ કૉંગ્રેસે બ્રિટનને બિનશરતી ટેકો અહિંસક રીતે
આપવો જોઈએ તેવો તેમનો મત હતો.

ઑગસ્ટમાં યુદ્ધ તોળાઈ રહ્યું હતું, ત્યારે વલ્લભભાઈનું વલણ સ્પષ્ટ રીતે દેખાઈ આવ્યું.
તેમણે બોલાવેલી કૉંગ્રેસી મુખ્ય પ્રધાનોની બેઠકમાં તેમના અધ્યક્ષપદે નક્કી કરવામાં આવ્યું
કે "સરકાર અને કૉંગ્રેસ વચ્ચે સમજૂતી સાધવામાં આવે, તો બ્રિટન જોડે પૂરા હૃદયથી
સહકાર સાધવો જોઈએ."૨૦૩ સામે પક્ષે જવાહરલાલે આ મહિનામાં જ કહ્યું હતું કે "લડાઈ
ફાટી નીકળશે તો કૉંગ્રેસી પ્રધાનમંડળોએ રાજીનામાં આપવાં પડશે."૨૦૪ લડાઈ શરૂ થયા
પછી સનંદી અધિકારી અકબર હૈદરીએ કહ્યું હતું કે કૉંગ્રેસી પ્રધાનમંડળો રાજીનામાં આપશે
તેવી સંભાવનાથી અંગ્રેજ અધિકારીઓ ખુશ હતા. આ વાત સાંભળીને જવાહરલાલ ભડકી
ઊઠ્યા હતા. "કૉંગ્રેસ કારોબારીમાં અમે જે કંઈ ઠરાવીએ તેમાં અકબર હૈદરીએ બડબડ
કરવાની જરૂર નથી. હું તો તમામ પ્રધાનમંડળો પાછાં ખેંચી લેવાનો છું."૨૦૫ સુભાષે તો
આથી પણ વધારે ઉગ્ર વલણ દાખવ્યું. આ સામ્રાજ્યશાહી યુદ્ધમાં ભારતના "માણસો,
નાણાં અને સાધનો"નો જરા પણ વપરાશ થવો ન જોઈએ.૨૦૬