૪૩૪ પટેલ

સિવાયના વિસ્તારોમાંથી પણ મુસલમાનોને હાંકી કાઢવા ઇચ્છા ધરાવે છે ? અને
જવાહરલાલે સ્પષ્ટતા કરી કે બિન-મુસ્લિમ વિસ્તારનું વિસ્તરણ કરવું તે "અશક્ય
દરખાસ્ત" છે.૩૩ "તમે બધા મુસલમાનો પાકિસ્તાન જાય તે વિચારને ઉત્તેજન આપો
છો" તેવા હેવાલ અંગે ગાંધીજીએ પૂછ્યું ત્યારે વલ્લભભાઈએ ગુસ્સાભેર ઇન્કાર કર્યો. પણ
તેમણે મહાત્માજીને જણાવ્યું કે જે મુસલમાનો હિંદુસ્તાનને વફાદાર ન હોય તેમણે જવું
જોઈએ. મોટા ભાગના મુસલમાનોમાં આવી વફાદારી નથી, તેવી પોતાની આશંકા પણ
વલ્લભભાઈએ ગાંધીજીને જણાવી.૩૪

હિંદુસ્તાનના મોટા વિસ્તારો મુસલમાનો પાસે ખાલી કરાવવા અને પાકિસ્તાનમાંથી
હિંદુઓ અને શીખોને ખસેડી લેવા, તે વિચાર મહાત્માજીના મૂળભૂત સિદ્ધાંતથી વિરુદ્ધ જતો
હતો. પંજાબની ફેરબદલી પણ તેમના માટે કારી ઘા હતો, અને આવું અટકાવી દેવા માટે
ગાંધીજી ઝૂરી રહ્યા હતા. તેથી ઑક્ટોબરની ૨જી તારીખે તેમના ૭૮મા જન્મદિવસે
વલ્લભભાઈ અને મણિબહેન તેમને મળવા આવ્યાં ત્યારે ગાંધીજી અતિશય વેદના અને
આત્મગ્લાનિ અનુભવતા હતા. વલ્લભભાઈએ અમૃતસરમાં આપેલા પ્રવચનને બે દિવસ
થયા હતા, પણ ગાંધીજીએ તેનો ઉલ્લેખ સુધ્ધાં કર્યો નહીં. ઊલટું તેમણે કહ્યું કે "મેં એવાં
શાં પાપ કર્યાં હશે કે મારી આસપાસનો આ હિંસાચાર જોવા માટે હું જીવતો રહ્યો છું ?"
વલ્લભભાઈ અને મણિબહેન ઘેરથી નીકળ્યાં ત્યારે ઉત્સાહમાં હતાં, પણ પાછાં ફર્યાં ત્યારે
"ઘણાં ઉદાસ હતાં".૩૫

ગાંધીજી અને વલ્લભભાઈના મનમાં જુદી જુદી ઉત્કંઠા હતી. શાસકને ઉકેલ જોઈતો
હતો. મહાત્માજી ચમત્કાર માગતા હતા. મુસલમાની વણજાર સલામતીપૂર્વક જઈ શકશે
તેનો વલ્લભભાઈને આનંદ હતો. આવી વણજાર શરૂ થાય તે જ મહાત્માજી માટે વેદનારૂપ
હતું. વલ્લભભાઈને મન મુસલમાનનું એક ઘર ખાલી થાય તો એક હિંદુ કે નિરાશ્રિતની
સગવડ સચવાઈ રહેતી હતી. ગાંધીજી માટે આવો પ્રસંગ નિષ્ફળતાનો એકરાર હતો. પણ
બેમાંથી એક પણ જણે બીજાની વિરુદ્ધમાં કશું કહ્યું નહીં. મહાત્માજીએ દિલ્હીના
મુસલમાનોને સરદારનું વલણ સમજાવ્યું. (તેમણે કહ્યું કે) "એક પણ વફાદાર મુસલમાન
ભારત છોડીને જાય તેવું સરદાર ઇચ્છતા નથી, અને આ બાબતમાં કેવળ શંકાને આધારે કશું
પગલું ભરવાના નથી."૩૬

વલ્લભભાઈને ગાંધીજી જોડે મતભેદ હતો, પણ આઝાદ જોડે તો તેમનો ઝઘડો થયો. આ
તનાવપૂર્ણ સમયે બંને આગેવાનો એકબીજાને કોમવાદી સમજતા હતા. ભાગલા સ્વીકારી
લેવા માટે અને ગાંધીજી પાસે કબૂલ કરાવી લેવા માટે આઝાદ વલ્લભભાઈને દોષ દેતા હતા.
મુસલમાનોને લીગના પક્ષે જઈને બેસતા અટકાવવામાં આઝાદની નિષ્ફળતા વલ્લભભાઈને
ખૂંચતી હતી. ભાગલાને કારણે મુસલમાનોની ટકાવારીમાં મોટો ઘટાડો થયો, અને તેટલા
પ્રમાણમાં આઝાદનું મહત્ત્વ પણ ઓછું થયું. પણ આઝાદની સાથોસાથ સરદારનો પ્રભાવ
વધ્યો. આઝાદ અને વલ્લભભાઈ વચ્ચેની સમતુલામાં થયેલા આ ફેરફારને કારણે બંને
વચ્ચેના સંબંધો કથળી ગયા. ઑગસ્ટ-સપ્ટેમ્બરના હત્યાકાંડ પછી બંને જણ ટાંચાં સાધનો
પર કબજો જમાવવા મથામણ કરતા હતા. નાણાં, જગા અથવા તંબુ, ધાબળા, સંરક્ષણ
આપી શકે તેવી પોલીસ ટુકડી અંગે બંને વચ્ચે હુંસાતુંસી થતી. આઝાદ આ બધી સગવડ
મુસલમાન નિરાશ્રિતો માટે માગતા હતા. વલ્લભભાઈ પંજાબથી આવેલા હિંદુ અને શીખ