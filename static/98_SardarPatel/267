૧૯૩૪-૩૯/અધિષ્ઠાતા ૨૬૭

ધારાસભામાં હિંદી-મરાઠી વિખવાદ શરૂ થયો. ખરે અને શુક્લ વચ્ચે તીવ્ર ખટરાગ થયો
અને પોતાના સ્થાન અંગે આશંકા સેવતા ખરેએ ગવર્નર હાઇડ ગોવાન સાથે દોસ્તી જમાવી.
મિશ્રે પાછળથી કહ્યું છે તેમ "ગવર્નર વારંવાર ખરેને 'ગવર્ન્મેન્ટ હાઉસ'માં બોલાવતા અને
મહત્ત્વની બાબતોમાં તેની 'પૂર્વસંમતિ' મેળવી લેતા."૧૨૦

સન ૧૯૩૮ના માર્ચ માસમાં ખરેએ ગંભીર ભૂલ કરી. હરિજન છોકરી પર બળાત્કાર કરવા
માટે સજા પામેલા ચાર મુસલમાન કેદીઓને વહેલા છોડી મૂકવાનો હુકમ કાયદા પ્રધાન
મહમ્મદ યૂસુફ શરીફે આપ્યો, ત્યારે ખરેએ પોતાની નજર બીજે ફેરવી લીધી. ચારે તરફ
ઊહાપોહ થયો અને આ બાબતમાં શરીફ પાસેથી ચોખવટ માગવા માટે વલ્લભભાઈએ
સૂચના આપી. ખરેને વલ્લભભાઈની "દખલગીરી" પસંદ પડી નહીં. શરીફ પાસે
ધારાસભામાં કૉંગ્રેસ પક્ષની માફી મંગાવીને અને શરીફને માફ કરી દેવા માટે કૉંગ્રેસી
ધારાસભ્યોને સમજાવી લઈને ખરેએ પ્રકરણ પૂરું થયાનું વલ્લભભાઈને જણાવ્યું. પણ કૉંગ્રેસ
પાર્લમેન્ટરી બોર્ડના અધ્યક્ષ તરીકે વલ્લભભાઈને સંતોષ થયો નહીં. વલ્લભભાઈના
અનુરોધથી કૉંગ્રેસ કારોબારીએ કલકત્તા હાઈકોર્ટના નિવૃત્ત ન્યાયાધીશ સર મન્મથનાથ
મુખરજીને શરીફ આપેલા હુકમની ચકાસણી કરવાની વિનંતી કરી.

મે માસની ૭ તારીખે મુખરજીએ ફેંસલો આપ્યો કે "શરીફના હુકમમાં નિર્ણય લેવાની
ગંભીર ભૂલ થઈ છે, અને પરિણામે ન્યાયને જફા પહોંચી છે." ખરેની પ્રતિષ્ઠા તળિયે
બેઠી.૧૨૧ બીજે દિવસે તેના ચાર સાથીઓ - મિશ્ર, શુક્લ, મહેતા અને ગોલેએ રાજીનામાં
આપ્યાં. ખરેએ બીજી મોટી ભૂલ કરી. પોતાની મૂંઝવણ વલ્લભભાઈ, પાર્લમેન્ટરી બોર્ડ
અથવા કારોબારી પાસે લઈ જવાને બદલે તેમણે સરકાર પાસે રજૂ કરી. હંગામી ગવર્નર
(ગોવન બીમારીના કારણે ગયા હતા) હ્યુજ બોમ્ફોર્ડને તેમણે જણાવ્યું, પોતાની પાસે
"માત્ર ૩૧ ધારાસભ્યાનો ટેકો છે અને ટકી રહેવા માટે તેમણે છ વધારાના મત મેળવવાના
છે."૧૨૨ એક બળવાખોર પ્રધાન ગોલેએ રાજીનામું પાછું ખેચ્યું. પણ ખરેને ટેકો આપનાર
ધારાસભ્યોની સંખ્યા વધવાને બદલે ઘટવા લાગી. શરીફે મેની ૨૧ તારીખે રાજીનામું આપ્યું
કારણ કે તેમની પાસે બીજો રસ્તો ન હતો. થોડા દિવસ પછી ખરે નમી પડ્યા અથવા નમી
પડતા દેખાયા. પંચમઢીમાં વલ્લભભાઈને પ્રમુખપદે કૉંગ્રેસના ૭૧માંથી ૬૮ ધારાસભ્યોની
બેઠક મળી. વલ્લભભાઈ અને ખરે સહિત બધાએ ઠરાવ્યું કે ખરે મુખ્ય પ્રધાન પદે ચાલુ
રહે, પણ તેમની પાંખ કાપી કાઢવામાં આવશે. તેમનાં ખાતાં અન્ય પ્રધાનોને ફાળવી દેવામાં
આવશે અને ખરે પ્રધાનોનાં કાર્યોનું માત્ર સંયોજન કરશે. શુક્લ, મિશ્ર અને મહેતાનાં
રાજીનામાં પાછાં ખેંચાયાં.

પંચમઢીમાં મેની ૨૫ તારીખે થયેલું સમાધાન ખરે માટે નામોશીભર્યું હતું, અને તેનો
અમલ કરવાનાં પગલાં તેમણે ભર્યાં નહીં. તેમણે રાજીનામું પણ આપ્યું નહીં. ઊગરી જવા
માટે તેમણે નવા ગવર્નર ફ્રાંસિસ વાયલીનો આશરો લેવાની તરકીબ અજમાવી. જુલાઈની ૭
તારીખે વાયલીએ લિન્લિથગોને જણાવ્યું કે ખરેના સાથીઓ રાજીનામાં ન આપે તો તેમને
બરતરફ કરવા માટે અને મુખ્ય પ્રધાનને નવા પ્રધાનમંડળની રચના કરવાનું કહેવા માટે પોતે
તૈયાર છે. જુલાઈની ૧૩ તારીખે ખરેએ પ્રધાન મંડળના બે સાથીઓ - દેશમુખ અને ગોલે -
પાસેથી રાજીનામાં મેળવી લીધાં. પણ ૧૫ તારીખે વલ્લભભાઈને લખેલા પત્રમાં તેમણે આ
રાજીનામાંનો ઉલ્લેખ સુધ્ધાં કર્યો નહીં અને વાયલી જોડે થયેલી વાતચીત અંગે પણ જણાવ્યું
નહીં. ખરેએ આ પત્રમાં વલ્લભભાઈને જણાવ્યું કે "બનાવો બનતા જશે તેમ તેમ હું તમને