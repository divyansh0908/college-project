૮ પટેલ

માબાપ અને કાકા-કાકીઓએ પસંદ કરેલાં તેમનાં પત્ની ઝવેરબા બારતેર વરસનાં હતાં.
તેમના વિશે ખાસ જાણકારી મળતી નથી. કરમસદથી ત્રણ માઈલ દૂર આવેલા ગણા ગામનાં
ઝવેરબા, છ ગામના ગોળની બહારનાં હતાં. ઝવેરબા ઓગણત્રીસ વરસની ઉંમરે સન
૧૯૦૯ના જાન્યુઆરીમાં ગુજરી ગયાં ત્યારે વલ્લભભાઈ તેત્રીસ વરસના હતા અને તેમનાં
સંતાનો પાંચ અને ત્રણ વરસનાં હતાં. વલ્લભભાઈ તેમના વિશે ભાગ્યે જ વાતો કરતા.

"તમારાં બા રૂપાળાં હતાં ?" તેવો સવાલ પૂછ્યો ત્યારે ત્યાશી વરસનાં મણિબહેને કહ્યું
કે, "મને ખબર નથી." "તેમના વિશે તમે શું કહી શકો ?" "કશું જ જાણતી નથી."
"તમારા પિતા તેમના વિશે કંઈ વાતો કરતા ?" "મારા પિતા મારી જોડે કશી વાતો કરતા
નહીં. સવારે માત્ર 'કેમ છો ?' તેટલું પૂછતા." "તમારાં બા કાળાં હતાં કે ગોરાં ?"
"મને ખબર નથી."૧૬

વલ્લભભાઈને વિશે ભારત સરકાર જેમ સદંતર મૌન પાળે છે તેમ આ વિખ્યાત પુરુષનાં
પત્ની અંગે વલ્લભભાઈ વિશે લખાયેલા સંખ્યાબંધ ગ્રંથોમાં તદ્દન મૌન પાળવામાં આવે છે.
આ ગ્રંથોમાં ઝવેરબાનાં માબાપનાં નામ હોતાં નથી અને તેમના ગામનો ઉલ્લેખ પણ
જવલ્લે જ થાય છે. કરમસદથી ગણાની મુસાફરી કરવાથી થોડી માહિતી મળી.
વલ્લભભાઈએ આ રસ્તેથી ઘણી વાર આવજાવ કરી હશે. ઝવેરબા તો વધારે વખત ગયાં હશે
અને ક્યારેક બે નાનાં બાળકો પણ તેમની જોડે આવ્યાં-ગયાં હશે. સન ૧૯૮૭માં આ
મુસાફરી ઝડપથી અને આરામથી કરી શકાઈ. છ ગામ ગોળનાં ગામ અને અન્ય ગામ
વચ્ચેનો ભેદ સ્પષ્ટ રીતે જોઈ શકાય છે. ગરીબી અને સમૃદ્ધિ વચ્ચેનો, પ્રસિદ્ધિ અને તેના
અભાવ વચ્ચેનો તફાવત સ્પષ્ટ દેખાય છે. ગણાનાં રહેવાસીઓ પણ સરદારના જીવનમાં
પોતાના સ્થાન વિશે સજાગ છે. દુનિયાને ખબર નથી પણ ગણાનાં રહેવાસીઓ ઝવેરબાના
પિયરનું ઘર તાબડતોબ બતાવી શકે છે, અને તેમના લગ્ન વખતે આવેલી જાન ઊતરી હતી
તે ઓરડા અને લગ્નસ્થળ પણ બતાવે છે. ઓરડાની બહાર ખાટલામાં સૂતેલી વ્યકિત
વલ્લભભાઈના સાસરા પક્ષની હતી. આ માણસે ઊભા થઈને પોતાનું નામ બતાવ્યું
"રાવજીભાઈ પટેલ".

રાવજીભાઈએ કહ્યું કે "મારા બાપનું નામ ચતુરભાઈ, મારા દાદાનું નામ મોતીભાઈ.
ઝવેરબા તેમનાં બહેન થાય." ઝવેરબા અને મોતીભાઈના બાપનું નામ તેમણે કહ્યું,
"દેસાઈભાઈ પૂંજાભાઈ પટેલ".  "દેસાઈભાઈ શું કરતા ?" "ખેતી કરતા."
"ઝવેરબાનાં માતાનું નામ શું ?" પંચાસી વટાવી ગયેલા રાવજીભાઈએ માથું ખંજવાળ્યું.
"મને ખબર નથી."

"તમારા બાપ કે દાદા ઝવેરબા વિશે કંઈ વાતો કરતા ખરા ?" રાવજીભાઈએ થોડો
વખત યાદદાસ્ત કસી જોઈ અને છેવટે માથું હલાવ્યું. "જરા યાદ કરવાની મહેરબાની કરો.
ઝવેરબાના સ્વભાવ કે દેખાવ અંગે કશી વાત થયેલી ? ઝવેરબા ઊંચાં હતાં કે નીચી કાઠીનાં
હતાં, ગોરાં હતાં કે કાળાં, સ્વભાવે શાંત હતાં કે ગરમ સ્વભાવનાં હતાં ?" રાવજીભાઈએ
ફરી માથું ખજવાળ્યું અને માથું હલાવીને ના પાડી. થોડી વારે તેમના મોટા ભાઈ
ગોરધનભાઈ આવ્યા. કોઈએ તેમને અમારા આવવાની ખબર આપી હતી.

"ગોરધનભાઈ, તમારા બાપની ફોઈ અને સરદારનાં પત્ની ઝવેરબા અંગે હું માહિતી
એકઠી કરી રહ્યો છું. તમે તેમના વિશે કંઈ જાણો છો ખરા ? તેમની ઊંચાઈ કેટલી અને