૧૯૪૭-૪૮/સરટોચ ૪૮૭

૧૩મી તારીખે સવારે લશ્કરી ભાષામાં કહીએ તો "પોલો" જંગની શરૂઆત થઈ. પણ
સેનાપતિ બુશરે છેલ્લી ઘડીએ આ લડાઈ રોકવાનો આખરી પ્રયાસ કર્યો. સવારે ૩.૦૦ વાગ્યે
તેમણે હીરુભાઈ પટેલને ટેલિફોન કર્યો અને હૈદરાબાદે કેટલાંક મોટાં વિમાનો ખરીદી લીધાની
"ખાતરીલાયક બાતમી" મળી હોવાનું જણાવ્યું. આ વિમાનો કદાચ બૉમ્બ ફેંકનાર
વિમાનો હોઈ શકે છે, તેવું જણાવીને આ હેવાલની ચકાસણી થાય ત્યાં સુધી થોડા કલાક
થોભી જવાની દરખાસ્ત બુશરે રજૂ કરી. "પોતે આ બાબતમાં જુદો મત ધરાવે છે" તેવું
હીરુભાઈ પટેલે કહ્યું.૨૪૯

મુખ્ય ફટકો મારવા માટે બખ્તરિયા દળની પહેલી ટુકડી સોલાપુર-હૈદરાબાદના ૧૮૬
માઈલના રસ્તે પૂર્વ દિશાએ આગળ ધસવા લાગી. બેઝવાડા - હૈદરાબાદના ૧૬૦ માઈલને
રસ્તે બીજાં દળોએ પશ્ચિમ બાજુએ ચડાઈ કરી. મુખ્ય હુમલાની દિશા અંગે દુશ્મનનું
સેનાપતિ મંડળ મૂંઝવણમાં મુકાયું. પાંચછ બીજાં સ્થાનો પર હલ્લા કરીને આ મૂંઝવણમાં
વધારો કરવામાં આવ્યો. પોલો જંગની આગેવાની મેજર જનરલ ચૌધરીએ સંભાળી. લેફ્ટ.
જનરલ રાજેન્દ્રસિંહજી દોરવણી આપી રહ્યા હતા. આ જંગની ચકાસણી અત્યંત
બારીકાઈપૂર્વક કરવામાં આવી હતી અને તેનો મુખ્ય ઉદ્દેશ એ હતો કે બનતી ઉતાવળે જંગ
ખતમ થઈ જવો જોઈએ, કે જેથી વેર વાળવા માટેની કતલ ઓછામાં ઓછા પ્રમાણમાં
થાય. હૈદરાબાદના પ્રદેશમાં અંદર ઘૂસીને ૧૨ માઈલને અંતરે આવેલા નળદુર્ગ પુલનો કબજો
ઠરાવેલા સમયમાં લઈ લેવામાં આવ્યો. આ પુલને ઉડાવી દેવા માટે આવી રહેલા મૂર નામના
નિઝામના અંગ્રેજ નોકરિયાતને લશ્કરી ટુકડીએ ગિરફતાર કરી લીધો. દારૂગોળાથી ઠાંસોઠાંસ
ભરેલી જીપ ગાડીમાં તે જઈ રહ્યો હતો. એક દિવસ પણ મોડું થયું હોત તો આ "પોલો"
જંગ આખું અઠવાડિયું લંબાઈ ગયો હોત.

રાજ્યની સેના કરતાં પણ રઝાકારો વધારે ઝનૂનથી લડ્યા, પણ ૧૭મી તારીખે સાંજ
પહેલાં પૂર્ણાહુતિ થઈ. તે દિવસે બપોરે બુશર વલ્લભભાઈ પાસે એક સંદેશો લઈને પહોંચ્યા
હતા. હૈદરાબાદ લશ્કરના મેજર જનરલ અલ ઇદ્રુસે પોતાના સૈનિકોને તાબે થઈ જવા માટે
મોકલેલો રેડિયો સંદેશ વચ્ચેથી સાંભળી લેવામાં આવ્યો હતો. તે દિવસે સાંજે હૈદરાબાદ
રેડિયોએ આ હકીકતનું સમર્થન કર્યું અને બીજા દિવસે ઇદ્રુસે ચૌધરી પાસે હાજર થઈને
વિધિપુરઃસર શરણાગતિ સ્વીકારી લીધી. ભગવાનની દયા કે "પોલો" જંગનું વેર વાળવા
માટે કતલ થઈ ન હતી. આ સમાચાર સાંભળીને જવાહરલાલને નવાઈ લાગી અને
આસાએશ થઈ. ભારતના વિવિધ વિસ્તારોના મુસલમાનોએ આ પગલાને વધાવી લીધું તે
જાણીને સરદારે પણ આવી જ લાગણીઓ અનુભવી. તેમણે સુહરાવર્દીને લખ્યું છે,
"હૈદરાબાદની બાબતમાં ભારતના તમામ મુસલમાનોએ ઉઘાડી રીતે અમારો પક્ષ લીધો
છે, અને તેનાથી ખરેખર ખૂબ સુંદર છાપ પડી છે."૨૫૦

પાંચ દિવસની લડાઈમાં હિંદુસ્તાનના ૪૨ સૈનિકો હણાયા અને ૯૭ ઘાયલ થયા. ૩૪નો
પત્તો લાગ્યો નહીં. હૈદરાબાદના લશ્કરમાં ૪૯૦ હણાયા અને ૧૨૨ ઘાયલ થયા. રઝાકારોમાં
૨,૭૨૭ ઠાર થયા, ૧૦૨ ઘાયલ થયા અને ૩,૩૬૪ લોકો કેદ થયા.૨૫૧ રઝવીની ભાષણખોરી
મોંધી સાબિત થઈ. રઝવી પોતે ૧૯મી તારીખે પકડાયો. ઇત્તેહાદના અન્ય અનેક
આગેવાનોની તેમના ઘરમાં જ અટકાયત કરવામાં આવી.

પણ નિઝામ બચી ગયા, એટલું જ નહીં પણ હૈદરાબાદના રાજવી તરીકે તેમને ચાલુ
રાખવામાં આવ્યા. સપ્ટેમ્બરની ૧૮મી તારીખે મેજર જનરલ ચૌધરીએ લશ્કરી ગવર્નર તરીકે