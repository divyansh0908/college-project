૧૯૪૭-૪૮/સરટોચ ૪૬૩

વાતચીતો પર ઊંડો વિચાર કરીને મહાત્માજીએ એકને જવા માટે આદેશ આપવાનો હતો.
પોતે જવું પડશે તે બાબતમાં વલ્લભભાઈને ખાતરી હતી. પણ આ વૃદ્ધ સેનાપતિ ભવ્ય રીતે
વિદાય થવા ઇચ્છતા હતા. જતાં અગાઉ ગાંધીજીએ લાંબા સમયથી સેવેલી આશા પૂર્ણ
કરીને જવાનું વલ્લભભાઈએ ઠરાવ્યું. વિદાય વેળાના નજરાણા તરીકે "ઝમકદાર નેહરુ"ને
સંયુક્ત કાઠિયાવાડની ભેટ આપવાની વલ્લભભાઈની મુરાદ હતી. જવાહરલાલ હંમેશાં પસંદ
થતા રહ્યા હતા, અને આ વખતે પણ પસંદ થવાની વકી હતી. જાન્યુઆરી ૧૨મી તારીખે
ગાંધીજી પર મોકલેલી નોંધની નકલ તેમણે જવાહરલાલને મોકલી અને સાથે લખ્યું કે
"તમને અનુકૂળ હોય તેવો કોઈ પણ સમય બાપુ જોડે ચર્ચા માટે નક્કી કરી લેજો. હું
જાન્યુઆરી ૧૫મી તારીખે સવારે ભાવનગર અને મુંબઈ જવાનો છું."૧૪૬

ડિસેમ્બરની ૨૩મી તારીખે તેમણે જવાહરલાલને પોતાના રાજીનામાનો પત્ર મોકલાવી
દીધો હતો. ત્યાર પછી તેમણે વારંવાર પ્રવાસ કર્યા અને અનેક સભાઓમાં ભાષણો કર્યાં.
પોતાના મિત્રો, ભારતની જનતા અને સ્થાનો પાસેથી વલ્લભભાઈ વિદાય લઈ રહ્યા હતા.
ડિસેમ્બરની ૨૮મી તારીખે વલ્લભભાઈ જામસાહેબને સાથે લઈને તેમના વિમાનમાં જમ્મુ
ગયા, અને મહારાજા તથા મહારાણી સાથે ત્રણેક કલાક રહ્યા. નેહરુએ ગાંધીજીને ફરિયાદ
કરી કે "વલ્લભભાઈ જમ્મુ જવાના છે અને જામસાહેબને સાથે લઈ જવાના છે તેની મને
ખબર સુધ્ધાં નથી."૧૪૭ દિલ્હી પાછા ફરીને મહરૌલીમાં મળેલી વિરાટ સભામાં
વલ્લભભાઈએ કહ્યું કે "કાશ્મીરની તસુભાર પણ જમીન આપણે છોડવાના નથી."
સાથોસાથ તેમણે એ પણ કહ્યું કે "દિલ્હી તથા અન્ય સ્થળોએ તાજેતરમાં જે કતલ થઈ તેને
કારણે દેશના નામને બટ્ટો લાગ્યો છે."૧૪૮ જાન્યુઆરી બીજી તારીખે શિલોંગની સભામાં
તેમણે કહ્યું કે "આસામના મુસલમાનોએ પાકિસ્તાન માટે ચલાવેલી પ્રવૃત્તિઓને આ
પ્રાંતના લોકોએ ભૂલી જઈને દરગુજર કરી દીધી છે તેનો પોતાને આનંદ થાય છે. પણ હવે
પાકિસ્તાન જોડે લડાઈ થાય ત્યારે આ મુસલમાનોએ ભારતની બાજુએ ઊભા રહેવું
જોઈએ."૧૪૯ શિલોંગમાં વલ્લભભાઈ મુખ્ય પ્રધાન બારડોલોઈ અને ગવર્નર અકબર હૈદરીને
મળ્યા. તાજેતરના મહિનાઓ દરમિયાન હૈદરી જોડે તેમનો નાતો બંધાયો હતો.

ત્યાર પછીના મુકામ કલકત્તામાં પશ્ચિમ બંગાળના ગવર્નર રાજાજી જોડે થોડો સમય
ગાળવામાં વલ્લભભાઈને આનંદ મળ્યો. ત્યાં પણ જંગી સભા થઈ. પોતાની વિદાયનો
ઉલ્લેખ એક વાક્યમાં સંભળાય છે. "અમે ડોસાઓએ અમારી જિંદગીનું કામ આટોપી
લીધું છે."૧૫૦ તેમણે બીજા બે મહત્ત્વના મુદ્દા ઉપાડ્યા. બીજી કોઈ પણ જગા કરતાં
કલકત્તામાં ડાબેરી/જમણેરીનો ઝઘડો વધારે ઉગ્ર હતો તે બાબતમાં તેમણે કહ્યું :

મારા પર આક્ષેપ છે કે હું રાજાઓ, જમીનદારો, મૂડીવાદીઓનો મિત્ર છું. પણ મારો
દાવો છે કે મજૂરો અને ગરીબો જોડે પણ મારે મૈત્રી છે. ગાંધીજીના પગલે ચાલવાનું
ઠરાવ્યું ત્યારે મેં નક્કી કર્યું કે મારે મિલકત રાખવી નહીં, અને મારી પાસે કશી જ
મિલકત નથી.... પણ રાજાઓ અને મૂડીવાદીઓને ગાળો ભાંડીને આગેવાની
મેળવવાનાં ફાંફાં મારવાની અથવા આગેવાન કહેવડાવવાની આજની ફૅશનને તાબે થવા હું
તૈયાર નથી.૧૫૧