૧૯૨૯-૩૪/રાજકેદી ૨૧૫

કૅનેડાથી કોઈ લ્યુમ્સડેન બાઈનો કાગળ આવ્યો. તેમને ત્યાં મહેમાન આવેલા સર હેન્ની
લૉરેન્સે દસ વરસ અગાઉ ગાંધીજી યરવડા જેલમાં હતા ત્યારે પોતે લીધેલી મુલાકાતની વાત
કરી હતી. લૉરેન્સના કહેવા મુજબ "ગાંધીજીની ઓરડીની આસપાસ સુંદર બગીચો હતો."
લ્યુમ્સડેનને વાત ગળે ઊતરતી ન હોય તો ગાંધીજી આ વાતની સાહેદી પૂરશે તેવું લૉરેન્સે
કહ્યું હતું. "કદાચ ગાંધીજી ભૂલી ગયા હશે, તેમને ૬૨ વરસ થયાં છે તે ખ્યાલમાં
રાખજો."

મહાદેવભાઈની ડાયરી, ૩૦-૫-૩૨ : બાપુએ બાઈના પત્રનો જવાબ લખાવ્યો. મેં કહ્યું
કે તમારો જવાબ વાંચતાં છાપ એવી પડે છે કે તમે લૉરેન્સની સચ્ચાઈ અંગે શંકા ઉઠાવો
છો. બાપુએ કહ્યું કે એવું હોય તો આપણે લખાણ બદલવું જોઈએ કારણ કે લૉરેન્સને
જુઠ્ઠો કહેવાનો મારો ઇરાદો નથી. સરદારે કહ્યું કે "લૉરેન્સ ખોટો પ્રચાર કરે છે. બાઈને
લખો કે આ જેલમાં બગીચા જ નથી, કેવળ કેદીઓ જ હોય છે. અને લૉરેન્સે પોતાની
યાદશક્તિ ખોવાઈ જવાની ચિંતા રાખવી જોઈએ, કારણ કે તે મારા (ગાંધીજી) કરતાં
વધારે ઘરડા છે."

મેં કહ્યું આવો જવાબ બર્નાર્ડ શૉ લખી શકે. પણ બાપુના પત્રમાં કશી ચાલાકી ન
હોવી જોઈએ. વલ્લભભાઈ થોડા નારાજ થયા. પણ બાપુએ તો નવેસરથી જવાબ
લખાવ્યો.

મહાદેવભાઈની માફક આપણને પણ વલ્લભભાઈના સપાટામાં ક્યારેક શૉની વક્રતાનાં
દર્શન થાય છે.

૨૯-૪-૩૨ : મગનભાઈના અવસાન વખતે ઇરવિને (ગાંધીજીને) લખેલો કાગળ ન
ભુલાય તેવો સરસ છે, તેવું મેં કહ્યું. વલ્લભભાઈ કહે, "મહાદેવ તમે લડત પડતી મૂકો
તો આ બધા લોકો તમારા પર આવા સરસ કાગળો જ લખે. તમે દાઢીમૂછ રાખતા થાઓ
તો બધા શીખો તમારા પર ખુશ થાય."

૩૧-૫-૩૨ : આજની ટપાલમાં કોઈ મૂરખનો કાગળ આવ્યો. લેખકે બાપુને
પુછાવ્યું છે કે "ત્રણ મણની કાયા ધરાવતો માણસ ધરતી પર ચાલે ત્યારે કીડીઓ કચડાઈ
જાય તે શી રીતે અટકાવી શકાય ?" વલ્લભભાઈએ તરત જ કહ્યું, "તેને લખો કે પગ
માથા પર લઈને ચાલે."

૨૪-૧૧-૩૨ : એક જણે લખ્યું છે કે તેને વહુ ગમતી નથી કારણ કે બહુ કદરૂપી છે.
વલ્લભભાઈએ બાપુને તરત જ સલાહ આપી. "તેને લખો કે આંખો ફોડીને આંધળો
થાય. પછી વહુ જોડે સુખચેનથી જિવાશે." બીજાને ફરી પરણવાની ઈચ્છા હતી. તેણે
લખ્યું હતું કે પરણ્યા વગરની ત્રણ દીકરીના બાપના તેના પર ઘણા ઉપકાર છે. તેની
કોમમાં જુવાન છોકરાઓ મળતા નથી, તેથી પોતાની એક દીકરીને પરણવા માટે તેના
પર દબાણ કરે છે. વલ્લભભાઈની સલાહ એવી હતી કે "તેણે ત્રણે છોકરીઓને પરણી
જવું."

૨૪-૧૧-૩૨ : આજે એક જણનો ખુલ્લો પત્ર આવ્યો. "તમારા (બાપુના)
જમાનામાં જીવવાનું દુર્ભાગ્ય ધરાવતો" તેવું લખીને તેણે પોતાની સહી કરી હતી. બાપુ