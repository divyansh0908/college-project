૯૮ પટેલ

દેવાનો ઠરાવ બોર્ડમાં મંજૂર થયો. સરકારી ઇન્સ્પેક્ટરોને શાળાઓની ચકાસણી કરવાની અને
સરકારી પરીક્ષકોને પરીક્ષા લેવાની બંધી કરવામાં આવી.

મ્યુનિસિપાલિટીનું પગલું કાયદા બહાર હતું તેવું કલેક્ટરે લેખિત રીતે મ્યુનિસિપાલિટીને
જણાવ્યું ત્યારે આ "કાગળ દફતરે દાખલ કરવા"ની દરખાસ્ત વલ્લભભાઈએ રજૂ કરી.૧૫૭
વલ્લભભાઈનું સૂચન સ્વીકારી લેવામાં આવ્યું. કલેક્ટરને જણાવવામાં આવ્યું કે
મ્યુનિસિપાલિટી લોકલાગણીને અનુરૂપ વર્તી રહી છે. સરકાર તરફથી જણાવવામાં આવ્યું કે
મ્યુનિસિપાલિટીની શાળા સમિતિનો હિસાબ સરકારી અધિકારી તપાસી જશે. શાળા
સમિતિએ જવાબ વાળ્યો કે પોતે સરકારી નાણાં લીધાં નથી તેથી સમિતિ હિસાબો રજૂ કરવા
બંધાયેલી નથી. શિક્ષણાધિકારીએ હુકમ બહાર પાડીને મ્યુનિસિપાલિટીના ૩૦૦ શિક્ષકોને
સરકારી શિક્ષકો બનાવી દીધા. તેમના પગાર અને પેન્શનની જવાબદારી મ્યુનિસિપાલિટી
ઉઠાવશે તેવી વલ્લભભાઈએ બાંયધરી આપ્યા પછી ૨૯૭ શિક્ષકોએ મ્યુનિસિપાલિટીની
નોકરીમાં ચાલુ રહેવાનું સ્વીકાર્યું.

પી. કે. દેસાઈ નામના મ્યુનિસિપાલિટી શાળાઓના અધિક્ષકનો પગાર શિક્ષણ ખાતા
તરફથી ચૂકવાતો હતો. તેમને હુકમ આપવામાં આવ્યો કે તેમણે ખાતામાં હાજર થવું.૧૫૮
દેસાઈએ સરકારી નોકરીમાંથી રાજીનામું આપ્યું અને મ્યુનિસિપાલિટીની નોકરી સ્વીકારી
લીધી. સુરત અને નડિયાદની મ્યુનિસિપાલિટીઓએ અમદાવાદનું અનુકરણ કર્યું. સન
૧૯૨૧ના ઑક્ટોબરમાં વલ્લભભાઈએ અને મ્યુનિસિપાલિટીઓએ જૂના દુશ્મનનો સામનો
કરવાનો આવ્યો. કારણ કે ફ્રેડરિક પ્રાટ ઉત્તર વિભાગના કમિશનર તરીકે નિમાયા હતા.
ગાંધીજી અને પટેલ લડતનું આયોજન કરી રહ્યા હતા તેથી ગુજરાતમાં અનુભવી અધિકારીની
જરૂર પડી હતી. શિક્ષકોને પગાર આપવા માટે વાપરવામાં આવેલાં નાણાં સભાસદો પાસેથી
વ્યક્તિગત રીતે વસૂલ કરવામાં આવશે તેવી ચેતવણી પ્રાટે મ્યુનિસિપાલિટીઓને લખી
જણાવી. આ ચેતવણીની કશી અસર થઈ નહીં અને વલ્લભભાઈના સાથીઓ તેમની બાજુએ
ઊભા રહ્યા. થોડા વખત પછી સુધારણા કાયદા અનુસાર મુંબઈના શિક્ષણમંત્રી બનેલા સર
રઘુનાથ પરાંજપે અમદાવાદ આવ્યા અને સમાધાન માટે વલ્લભભાઈને મળ્યા. "હું અને
તમે સમાધાન કરીએ પણ ગવર્નર તેને મંજૂરી ન આપે તો શું થાય ?" તેવું વલ્લભભાઈએ
તેમને પૂછ્યું. આ મુદ્દો મહત્ત્વનો હતો. સુધારણા કાયદા છતાં પણ દૂરના ટાપુથી આવેલા
અંગ્રેજ ગવર્નર જ સર્વસત્તાધીશ હતા. પણ પરાંજપેને વલ્લભભાઈની નિખાલસતા પસંદ
પડી નહીં. વલ્લભભાઈની "તોછડાઈ" અંગે બડબડાટ કરીને પરાંજપે મુંબઈ પાછા
ગયા.૧૫૯

પ્રાટે શાળાઓ સરકારને હવાલે કરવા માટે મ્યુનિસિપાલિટીને આદેશ આપ્યો. એટલું જ
નહીં પણ શિક્ષણખાતું આ શાળાઓ ચલાવી શકે તે માટે મ્યુનિસિપાલિટીઓએ સાત
દિવસમાં રૂ. ૭૨,૦૦૦ મોકલી આપવા તેવો આદેશ પણ આપવામાં આવ્યો. ડિસેમ્બરની
૧૭મી તારીખે આ હુકમ કાઢવામાં આવ્યો. સરકાર શાળાઓનો કબજો લઈ શકે નહીં તે માટે
વલ્લભભાઈએ શાળાઓમાં એક મહિનાનું વૅકેશન પાડ્યું. અને શાળા સમિતિએ પ્રાટના
આદેશને ગેરકાયદેસર જાહેર કર્યો અને મ્યુનિસિપાલિટીને ૭૨,૦૦૦ રૂપિયા ન આપવાની
વિનંતી કરી. પણ મ્યુનિસિપાલિટીનાં નાણાં ઇમ્પીરિયલ બૅંકના ખાતામાં હતાં અને આ
બૅંકમાં પ્રાટની લાગવગ ચાલતી હતી. પ્રાટે મ્યુનિસિપાલિટીના ખાતામાંથી રૂ. ૭૨,૦૦૦
શિક્ષણ ખાતાએ ખોલાવેલા નવા ખાતામાં ફેરવી નાખ્યા.