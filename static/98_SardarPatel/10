૧૦ પટેલ

વલ્લભભાઈએ ચોપડીઓ ઉપાડીને ચાલવા માંડ્યું. બીજા બધા છોકરાઓ પણ ક્લાસમાંથી
નીકળી ગયા. અગરવાલે જઈને હેડમાસ્તર ભરૂચાને ફરિયાદ કરી ત્યારે તેમણે વલ્લભભાઈને
માફી માગવાનું કહ્યું. વલ્લભભાઈએ જવાબ વાળ્યો, "સાહેબ, તમે નાહક મને માફી
માગવાનું કહો છો. અમે વાટ જોતા હતા ત્યારે અમે શું કર્યું છે ? અમે કાંઈ હોહા તો મચાવી
નથી. અમે તો માત્ર ગાતા હતા." માફી-બાફી મંગાવ્યા સિવાય અગરવાલે ક્લાસમાં
ભણાવવું પડ્યું.૨૧

બીજા એક શિક્ષક વિદ્યાર્થીઓને નોટબુકો અને પેન્સિલો વેચતા હતા. તેની સામે
વલ્લભભાઈએ બહિષ્કાર કર્યા પછી આ વેચાણ બંધ થયું. વલ્લભભાઈ અને તેમના
સાથીઓની મદદથી ત્રીજા શિક્ષક નડિયાદ મ્યુનિસિપાલિટીની ચૂંટણીમાં પૈસાવાળા હરીફને
હરાવીને જીત્યા. પાટીદાર કુળના આ બડાઈખોર ઉમેદવારે એવી શેખી કરી હતી કે ચૂંટણીમાં
હાર થાય તો પોતે મૂંછ બોડાવી નાખશે. પચાસ છોકરાઓ અને હજામને લઈને વલ્લભભાઈ
તાબડતોબ હારેલા ઉમેદવારને ઘેર પહોંચ્યા અને તેને પોતાનું વેણ પાળવાની ફરજ પાડી.૨૨
નડિયાદમાંથી વલ્લભભાઈ થોડો વખત વડોદરાની સરકારી હાઈસ્કૂલમાં પણ ભણવા ગયેલા.
તે વખતે મંદિરની હૉસ્ટેલમાં રહેતા. વડોદરાની શાળામાં પણ ઝઘડો ઊભો થયો હતો.
સંસ્કૃતને બદલે વલ્લભભાઈએ ગુજરાતી લીધું હતું. આ વિષય છોટાલાલ માસ્તર ભણાવતા
હતા. વલ્લભભાઈને ક્લાસમાં બેઠેલા જોઈને તેમણે વ્યંગમાં કહ્યું:

આવો સાહેબ, તમે સંસ્કૃત છોડીને ગુજરાતી લીધું છે, પણ તમને ખબર છે કે સંસ્કૃતમાં
કાચો હોય તે ગુજરાતીમાં પણ નબળો જ રહે ? આ દેશમાં દરેક હિંદુએ સંસ્કૃત તો
શીખવું જ જોઈએ.

છોટાલાલ માસ્તરનો ઇરાદો સારો હતો. પણ આ શિખામણ વલ્લભભાઈને રુચી નહીં.
તેમણે જવાબ વાળ્યો, "સાહેબ, બધા છોકરાઓએ સંસ્કૃત લીધું હોત તો તમારે ઘેર બેસવું
પડત." દલીલ જડબેસલાક હતી. પણ વલ્લભભાઈ તોછડા ગણાયા. છોટાલાલ માસ્તરે
તેમને બાંકડા પર ઊભા રહેવાનું કહ્યું અને વલ્લભભાઈ ઊભા રહ્યા. છતાં છોટાલાલ માસ્તરે
તેમને એકથી દસ સુધીના આંકના પાડા લખી લાવવાની શિક્ષા કરી. વલ્લભભાઈએ માન્યું
નહીં. છોટલાલ માસ્તરે બીજા દિવસે બે વખત પાડા લખી લાવવાની શિક્ષા કરી.
વલ્લભભાઈએ માન્યું નહીં. તેથી માસ્તરે શિક્ષા બેવડી કરી. વલ્લભભાઈએ હઠ છોડી નહીં
અને છેવટે માસ્તરે બસો વખત પાડા લખી લાવવાની શિક્ષા કરી. વલ્લભભાઈ માન્યા નહીં
ત્યારે માસ્તરે વલ્લભભાઈને "યોગ્ય શિક્ષા" માટે નરવણે નામના પ્રિન્સિપાલ પાસે
મોકલી આપ્યા. વલ્લભભાઈએ બચાવ કર્યો :

સાહેબ, તોછડાઈ માટે મને શિક્ષા થઈ તે મેં માની લીધી અને બાંકડા પર ઊભો રહ્યો.
મેં બીજું કશું કર્યું નથી તેથી વધારાની શિક્ષા ગેરવાજબી છે. વળી હું છઠ્ઠા અંગ્રેજી
ધોરણનો વિદ્યાર્થી છું. છસાત વરસનાં છોકરાંઓ લખે તેવા આંકના પાડા લખવાની શિક્ષા
થાય તે મને મારું અપમાન લાગે છે. મને બીજું કંઈક લખવાનું કહ્યું હોત તો ઠીક હતું.
પણ આંક લખવાની શિક્ષા તો મને હલકો પાડવા માટે છે.