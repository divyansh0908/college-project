૧૨૦ પટેલ

પાટણવાડિયાઓને ભયંકર રખડુઓ તરીકે કલમ ૧૦૯ તળે અટકાયતમાં લેવામાં આવતા.
જામીન આપવાની શક્તિ ન હોવાથી તેમને જેલમાં રાખવામાં આવતા. સમાજે તેમને
ગુનેગાર ઠરાવ્યા હતા અને ધંધાની બધી તાલીમ તેમને જેલમાં મળતી. નામમાત્રની
જમીન- માલિકી ધરાવનાર કલંકિત અને ગુનાખોરીમાં પાવરધા બારૈયાઓ અને
પાટણવાડિયામાંથી ઘણા લોકો બહારવટિયા બની જતા. દારૂના વ્યસન અને અતિશય ગરમ
મિજાજને કારણે ગુનાખોરીને ઉત્તેજન મળતું. તેમનો મિજાજ બગડે ત્યારે કોઈ બચી શકતું
નહીં. બાબર દેવાએ પોતાની બહેન અને પત્નીનાં ખૂન કર્યાં હતાં.

સન ૧૯૨૩ના સપ્ટેમ્બરમાં સરકારે વેરો નાખવાનું કારણ એવું આપ્યું કે લોકો
બહારવટિયા અંગેની બાતમી આપતા નથી. આ રીતે ગુનાખોરીને ઉત્તેજન આપતા હોવાથી
લોકો પર વેરો નાખવો પડ્યો છે. લોકો નહીં પણ પોલીસો બહારવટિયાના મળતિયા હતા
તેવું સહુ કોઈ જાણતા હતા. બહારવટિયાઓનો સામનો કરનાર અથવા પોલીસને તેમની
બાતમી આપનાર લોકોનાં નાક કપાઈ જતાં અથવા તેમને ઝાડના થડ જોડે ખીલાથી જડી
દેવામાં આવતા. બાતમી આપનારનાં નામ પોલીસો બહારવટિયાને આપે છે તે સ્પષ્ટ
જણાતું હતું. વેરો નાખવામાં આવ્યો ત્યારે બોરસદના તમામ દુકાનદારોએ હડતાળ પાડી,
મ્યુનિસિપાલિટીના પ્રમુખ ભોગીલાલ ચોકસીએ રાજીનામું આપ્યું અને એક ગામ - રાસ -
ના રહેવાસીઓએ વેરો નાખવાને બદલે પોલીસથાણું કાઢી નાખવાની માગણી કરી અને
પોતાની રીતે બહારવટિયા જોડે કામ પાડવાની ખાતરી આપી.

દિલ્હીથી પાછા આવ્યા ત્યારે વલ્લભભાઈને આ વેરાની અને તેની સામેના ઉકળાટની
જાણકારી મળી. સરસ લડતની અને તેમાં પણ પોતાને ઘર આંગણે લડી શકાય તેવી લડતની
સંભાવના તેમના ધ્યાનમાં આવી. "મેં બોરસદનું લૂણ ખાધું છે તેથી બોરસદની મદદે દોડતો
આવ્યો છું" તેવું તેમણે કહ્યું.૩૦ વલ્લભભાઈ બોરસદને અને બોરસદના ગુનેગારોને બરાબર
ઓળખતા હતા. ખૂનના આરોપી બારૈયાઓના બચાવ પક્ષે તેમણે વકીલાત કરી હતી.
ગુનેગારો અને પોલીસતંત્ર વચ્ચેના ઘરોબાની તેમને પૂરી જાણકારી હતી. સૌથી પહેલાં
વલ્લભભાઈએ નાગપુરની જેલમાંથી છૂટેલા રવિશંકર મહારાજ અને મોહનલાલ પંડ્યાને
ગામડાંઓમાં ઘૂમીને વાસ્તવિક હકીકતો એકઠી કરવાનું કામ સોંપ્યું. તેમણે ઠેરઠેર ચકાસણી
કરીને શોધી કાઢ્યું કે પોલીસો અનેક બહારવટિયા જોડે - ખાસ કરીને અલિયા જોડે - ગાઢ
સંબંધો ધરાવે છે.

પણ વલ્લભભાઈને તો પુરાવો જોઈતા હતા. જિલ્લા કૉંગ્રેસ પ્રમુખ દરબાર ગોપાળદાસને
આવો નક્કર પુરાવો મળે તો શોધી કાઢવા માટે કહેવામાં આવ્યું. ગોપાળદાસ બોરસદ જઈને
રાજીનામું આપનાર મ્યુનિસિપાલિટીના પ્રમુખ ભોગીલાલ ચોકસીને મળ્યા. ચોકસીએ
વલ્લભભાઈના ભાઈ કાશીભાઈની મદદ લીધી. વલ્લભભાઈ બૅરિસ્ટર થવા માટે બોરસદ
છોડીને લંડન ગયા ત્યારે સન ૧૯૧૦માં વલ્લભભાઈનું કામ કાશીભાઈએ સંભાળી લીધું હતું.

કાશીભાઈ મામલતદારની ઑફિસે ગયા અને નસીબે તેમને યારી આપી. બોરસદના
લોકોની તમામ શંકાઓ પુરવાર કરનાર સરકારી પત્રવ્યવહાર તેમને જોવા મળ્યો.
કાશીભાઈને આ દસ્તાવેજો બતાવનાર અને તેની નકલ કરી લેવાની સગવડ આપનાર કારકુન
કૉંગ્રેસનો ટેકેદાર હતો અને પાછળથી તેને બરતરફ કરવામાં આવ્યો, પણ તેની મદદથી
વલ્લભભાઈના હાથમાં બે મજબૂત પુરાવા આવી ગયા. એક દસ્તાવેજે દર્શાવ્યું કે સરકારના
અન્ય અધિકારીઓ જોડેની ચર્ચામાં ખેડાના કલેક્ટર હીરાનંદ કૃપાલાણી નામના સિંધી