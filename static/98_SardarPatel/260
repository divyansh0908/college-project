૨૬૦ પટેલ

પ્રભાવમાં ઘટાડો થાય. તેથી ગાંધીજીએ જિન્નાહની વાત સ્વીકારી નહીં. વળી કૉંગ્રેસે હજી
હોદ્દો સ્વીકારવાનું ઠરાવ્યું ન હતું.

જુલાઈમાં કૉંગ્રેસ પ્રધાનમંડળો રચશે તેવું સ્પષ્ટ થયું ત્યારે જિન્નાહે પોતાની દરખાસ્ત
ફરી પાછી રજૂ કરી. મુખ્ય પ્રધાન ખેર અને તેમના પ્રધાનમંડળમાં કાયદો અને વ્યવસ્થા
સંભાળનાર મુનશીને તેમણે અલગ અલગ રીતે જણાવ્યું કે "આપણે - કૉંગ્રેસ અને મુસ્લિમ
લીગે - સાથે મળીને કામ કરવું જોઈએ." જિન્નાહ, ખેર અને મુનશી એકબીજાને ઘણી
સારી રીતે ઓળખતા હતા કારણ કે આ ત્રણે મુંબઈની અદાલતમાં જાણીતા વકીલો હતા.
મુનશીએ નોંધ્યું છે, જિન્નાહના વતી સર કાવસજી જહાંગીર વિધિસર સરદાર અને
મૌલાનાને મળ્યા.... આ ચર્ચાઓ ચાલતી હતી ત્યારે ઘણી વખત હું અને ખેર હાજર
હતા."૮૪ કાવસજીની મારફતે જિન્નાહે દરખાસ્ત મૂકી કે મુંબઈના પ્રધાનમંડળમાં મુસ્લિમ
લીગના બે પ્રધાનોનો સમાવેશ કરવામાં આવે.

વલ્લભભાઈએ કહ્યું કે લીગના ધારાસભ્યો કૉંગ્રેસમાં જોડાય તો પોતે આ દરખાસ્ત મંજૂર
રાખશે. તેના જવાબમાં જિન્નાહે કાવસજી મારફતે કહેવડાવ્યું કે બે સ્વતંત્ર પક્ષો વચ્ચેની
સંયુક્ત સરકાર જ પોતે સ્વીકારશે. વાટાઘાટો પડી ભાંગી. આવી સંયુક્ત સરકાર માટેનો
પ્રયાસ ઉત્તર પ્રદેશમાં પણ કરવામાં આવ્યો હતો. આ પ્રાંતમાં લીગી આગેવાન ખાલીક-
ઉસ-ઝમાને આ વાટાઘાટો આપમેળે શરૂ કરી હોવાથી જિન્નાહે તેનો વિરોધ કર્યો. આઝાદે
જોડાણનો આગ્રહ રાખવાને કારણે આ વાટાઘાટો પડી ભાંગી, તેવું ખાલીક-ઉસ-ઝમાને કહ્યું
છે. આઝાદે આપેલું કારણ એ હતું કે જવાહરલાલે અચાનક દખલગીરી કરી અને લીગ માટે
બે પ્રધાનોને બદલે એક જ બેઠક આપવાનો આગ્રહ સેવ્યો, તેથી ઉત્તર પ્રદેશમાં ચાલતી
વાટાઘાટો પડી ભાંગી. આ કારણ સાચું નથી.૮૫

ગમે તેમ પણ આ પ્રધાનમંડળોમાં લીગનો સમાવેશ થયો નહીં. આ નીતિને વલ્લભભાઈ
અને જવાહરલાલ બંનેનો ટેકો હતો. ઘણા નિરીક્ષકો એવો મત ધરાવે છે કે આને કારણે
હિંદુસ્તાનના મુસલમાનો પાકિસ્તાનની દિશામાં મક્કમતાપૂર્વક ઝૂક્યા. ગાંધીજીના મંત્રી અને
તેમના ચરિત્રલેખક પ્યારેલાલે આ નિર્ણયને "વ્યૂહરચનાની અતિશય ગંભીર ક્ષતિ" ગણાવી
છે, અને "ગાંધીજીના મંતવ્યને અવગણીને કૉંગ્રેસ મોવડી મંડળે લીધેલા નિર્ણય તરીકે"
વર્ણવ્યો છે.૮૬ આઝાદી અગાઉ અને ત્યાર પછી પણ સનદી નોકરી બજાવનાર પેન્ડરેલ મૂન
એવો મત ધરાવે છે કે સન ૧૯૩૭માં લીગ જોડે સહકાર કરવા માટે કૉંગ્રેસે કરેલો નકાર
"પાકિસ્તાનની સ્થાપના માટેનું મુખ્ય કારણ છે." ફ્રૅન્ક મોરાયસે એવી દલીલ કરી છે કે
"સન ૧૯૩૭ની ચૂંટણી પછી કૉંગ્રેસે મુસ્લિમ લીગ જોડે વધારે સલૂકાઈથી કામ પાડ્યું હોત
તો પાકિસ્તાનની સ્થાપના થઈ ન હોત."૮૭ "કૉંગ્રેસી આગેવાનોનો નિર્ણય સાચો હતો"
તેવો મુનશીનો મત બીજા ઘણાએ આપ્યો છે. મુનશીનો મત એવો છે કે "કૉંગ્રેસ-લીગના
સંયુક્ત મંત્રીમંડળમાં રહેલા લીગના પ્રધાનો દ્વારા જિન્નાહે વાંધાવચકા, વિરોધ અને છૂપી
ભાંગફોડ કરીને, છેવટે નકારની સત્તાનો ઉપયોગ કરીને, કૉંગ્રેસને પોતાના તાબામાં આણી
હોત."૮૮

આ વાત ઉત્તર પ્રદેશ માટે સાચી નથી, કારણ કે આ પ્રાંતના લીગી આગેવાનોએ
જિન્નાહના કહેવાથી નહીં પણ તેમની ઉપરવટ જઈને કૉંગ્રેસને કહેણ મોકલ્યું હતું. જિન્નાહે
આવી વાટાઘાટો ન કરવાનું કહ્યા પછી પણ તેમણે વાતચીત ચાલુ રાખી હતી. કૉંગ્રેસ જોડે
જોડાણ થયું હોત તોપણ તેઓ "જિન્નાહના હાથા બન્યા ન હોત"૮૯ પણ મુંબઈના લીગી