૧૯૪૫-૪૭/વિજય ૪૨૩

ચટગાંવ ડુંગરી વિસ્તારના આદિવાસીઓનું પ્રતિનિધિમંડળ મને આજે સવારે મળ્યું હતું.
પોતાનો વિસ્તાર પૂર્વ બંગાળ સાથે જોડી દેવામાં આવશે તેવો ભય તેમણે મારી પાસે રજૂ
કર્યો છે....

મેં તેમને જણાવ્યું છે કે આ દરખાસ્ત એટલી બેહૂદી છે કે આવું થાય તો તેમનામાં
હોય તેટલા તમામ બળથી સામનો કરવો તે વાજબી ઠરે, અને આવા વિરોધમાં અમારી
અધિકતમ સહાયની અપેક્ષા તેઓ રાખી શકશે.

સ્થાનિક લોકમત, સોંપાયેલું કાર્યક્ષેત્ર અને સંબંધિત લોકોનો અભિપ્રાય જાણવા માટે
લોકમતની ઉપેક્ષા કરીને આપવામાં આવેલો ફેંસલો તો કાવતરાખોર અથવા પક્ષપાતી
ફેંસલો ગણાય અને તેથી અમારે તેવો ચુકાદો નકારી કાઢવો પડશે.૪૦૮

ચટગાંવ ડુંગરી વિસ્તારમાં રહેતા ૨૫ લાખ અદિવાસીઓમાં ૯૦ ટકા બિન-મુસ્લિમ હતા
અને આ વિસ્તારને હિંદુસ્તાન સાથે જોડી દેવા અંગે થયેલી રજૂઆતમાં ખુદ વલ્લભભાઈએ
જ સહી કરી હતી. અને છતાં તેમને મળેલી બાતમી ખરી હોવાનું સાબિત થયું. કોઈ પણ
જાતનું કારણ દર્શાવ્યા સિવાય રેડક્લિફે આ વિસ્તાર પૂર્વ બંગાળમાં જોડી દીધો. બંગાળમાં
નિવૃત્તિ લઈ રહેલા ગવર્નર ફ્રેડરિક બરોની દલીલ એવી હતી કે "આ વિસ્તારનું સમગ્ર
આર્થિક જીવન પૂર્વ બંગાળ પર અધારિત હતું અને થોડી અવ્યવસ્થિત જંગલ-કેડીઓ
સિવાય આ વિસ્તારને આસામ જોડે વાહનવહેવાર હતો નહીં."૪૦૯ વલ્લભભાઈ પોતાની
વાતને વળગી રહ્યા. પણ ૨૨મી જુલાઈએ આપેલું વચન, મોટા પાયા પર થઈ રહેલી
હિજરત અને હત્યાકાંડ જોયા બાદ, ઑગસ્ટની ૧૬મી તારીખે આ ફેંસલા તેમની સમક્ષ રજૂ
કરવામાં આવ્યા ત્યારે, આ બધાનો અમલ કરવાનું તેમણે સ્વીકારી લીધું. આ રીતે
પંજાબમાં ગુરદાસપુર અને ફિરોઝપુર જિલ્લા અંગેના રેડક્લિફના ચુકાદા સામે મનમાં
ઉકળાટ હોવા છતાં લિયાકતે પણ તેનો અમલ કરવાનું માન્ય રાખ્યું.

ઑગસ્ટની ૧૩મી તારીખે વલ્લભભાઈએ ગાંધીજીને લખ્યું "હવે કેવળ આવતી કાલનો
દિવસ બાકી રહ્યો છે."૪૧૦ ગુલામ ભારતમાં વલ્લભભાઈનો આ આખરી દિન અગાઉના
દિવસો કરતાં અભિન્ન હતો. સવારે ૫.૦૦ વાગ્યે દિવસ શરૂ થયો. લોદી બગીચામાં ફરવા
ગયા. જવાહરલાલ, મેનન, શંકર જોડે કામની ચર્ચાઓ કરી. મુલાકાતીઓ અને મિટિંગોની
હારમાળા ચાલી. બંધારણસભાના કૉંગ્રેસ પક્ષની બેઠક બપોરે ૩ વાગ્યે થઈ. સાંજે સાત
વાગ્યે નેહરુના બંગલે નવા પ્રધાનમંડળની અવિધિસરની સભા થઈ. બાકીનો વખત મળવા
આવેલા રાજનેતાઓ, રાજવીઓ અને અધિકારીઓને અપાયો. ૨૯ વરસ અને ૭ મહિના
અગાઉ ગાંધીજી સાથે જોડાવાનો અને આઝાદી પ્રાપ્ત કરવામાં સહાયભૂત થવાનો નિર્ણય
લેવાયો હતો, તે બધું યાદ કરવાનો પણ સમય હતો નહીં. પંજાબની દશા થઈ તેમાંથી
બંગાળને ઉગારી લેવા માટે ગાંધીજી કલકત્તા ચાલ્યા ગયા હતા. ચાલ્યા ગયેલા પ્રિયજનો
અને સાથીઓની ખાસ યાદ જગાવવા માટે, સ્વપ્ન સાકાર થઈ રહ્યું હતું તે સંબંધે, આઝાદ
ભારતના ઉદ્ભવ જોડે સળગતા ધિક્કારની આગની બાબતમાં, અને છતાં પણ જેનો પિંડ
બંધાઈ રહ્યો હતો તે અદ્ભુત અને મહાન પ્રસંગ માટે કોઈ વ્યવસ્થિત વિચાર કરવા જેટલો
સમય પણ વલ્લભભાઈની વ્યસ્ત દિનચર્યામાં બાકી રહ્યો ન હતો. વલ્લભભાઈનાં આંખકાન
દિવસભરની વિગતોની નોંધ કરતાં હતાં, મનની ઘડિયાળ ચાલી રહી હતી અને તેમની