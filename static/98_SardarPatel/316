૩૧૬ પટેલ

કરવો તેની સૂચના આપી દેવાની તેમની ખાસ મરજી હતી. કારણ કે પાછળથી કદાચ સૂચના
આપી શકાય નહીં. સરદારે આપેલી દોરવણી બહુ ઉપયોગી નીવડી. ગિરફતાર થયેલા એક
સત્યાગ્રહીએ પોલીસને જણાવ્યું તેમ મુંબઈના લોકો પાસે વલ્લભભાઈનાં ભાષણો સિવાય
બીજું કશું ન હતું. તેથી લોકોએ વલ્લભભાઈએ આપેલો કાર્યક્રમ અપનાવી લીધો.૧૬૧ બધું
સ્થગિત કરી દેવાની વલ્લભભાઈની વ્યૂહરચના જ તે વખતના સંજોગોમાં સફળ થઈ શકે તેમ
હતી. જોકે તેનો સંભવ પણ બહુ મર્યાદિત હતો. હિંદી નોકરિયાતોએ રેલવે, તારટપાલ,
કચેરીઓ, દારૂગોળાનાં કારખાનાંઓનો એક સામટો બૉયકોટ કર્યો હોત, તો સરકાર અટકી
પડી હોત.

આવું થયું નહીં. પણ વાઇસરૉયે ચર્ચિલ પર કરેલા તારમાં જણાવ્યું તેમ સન ૧૯૪૨
"સન ૧૮૫૭ પછીથી જોવા મળેલો સૌથી ગંભીર બળવો" હતો.૧૬૨ બંગાળ, મહારાષ્ટ્ર,
ઉત્તર પ્રદેશ અને બિહારમાં કેટલાક પ્રદેશોમાં છૂટાછવાયા વિસ્તારોમાં "આઝાદ
સરકારો"ની સ્થાપના થઈ; કારખાનાંઓ બંધ પડી ગયાં; વિરોધ કરી રહેલા હિંદીઓ
બજારો, ગામો, કૉલેજોમાંથી નીકળી પડ્યા, અને નેતાઓની ધરપકડને વખોડવા લાગ્યા.
તેમના પર ગોળીબાર થયા. ઑગસ્ટ ચળવળની શરૂઆતના થોડા દિવસોમાં જ લગભગ
૬૦૦ જેટલા માણસોની હત્યા થઈ. રેલવેના પાટા ઉખેડી નાખવામાં આવ્યા; ટેલિફોન અને
તારનાં દોરડાં કપાયાં; પોલીસચોકીઓ અને ટપાલ કચેરીઓને આગ લગાડવામાં આવી.
અખબારી સેન્સરશિપને કારણે આ બળવો કચરાઈ ગયો. પણ લોકોએ "ચૂપ રહેવાનું
કાવતરું"૧૬૩ (સરકારી અધિકારીઓ આ શબ્દપ્રયોગ કરતા હતા) કર્યું હોવાથી ભૂગર્ભમાં
ગયેલા બળવાખોરોની ધરપકડમાં વિઘ્ન આવ્યાં. છૂટાછવાયા બનાવો તો લાંબો વખત
ચાલતા રહ્યા. પણ ઑગસ્ટની આખર સુધીમાં તો બળવો લગભગ શમી ગયો હતો.
આમસભાને કહેવામાં આવ્યું કે નવેમ્બરની આખર સુધીમાં હજારેક લોકો હણાયા છે, પણ
ખરેખરો આંકડો ઘણો વધારે મોટો હતો. લગભગ લાખેક જેટલા રાષ્ટ્રભક્તો જેલમાં પુરાયા
અને મોટા ભાગના લડાઈના અંત સુધી પુરાયેલા રહ્યા. અંગ્રેજો ગયા તો નહીં, પણ જવું
પડશે તેવી ખાતરી તેમને થઈ ગઈ.

આ બળવાને પ્રખર બનાવવામાં મરણપથારીએ હોવાનું ગણાતું હતું તે માણસે કરેલા
અથાક અને સફળ પરિશ્રમની કબૂલાત સરકારે કરવી પડી :

લ્યુમ્લીનો લિન્લિથગો પર પત્ર, ૨૭-૮-૪૨ : વલ્લભભાઈએ થોડો સમય ગુજરાતમાં
ગાળ્યો હતો. તેમના આગમન અગાઉ કૉંગ્રેસના અનુયાયીઓ હતાશા અનુભવતા હતા.
કારણ કે આંદોલનની સફળતા અંગે તેમના મનમાં ઘણી આશંકા હતી. પણ તેમનામાં
ઉત્સાહ રેડવામાં વલ્લભભાઈ પૂરેપૂરા સફળ થયા....

મુંબઈના કૉંગ્રેસીઓની બાબતમાં પણ વલ્લભભાઈને આટલી જ સફળતા મળી.
અહીં પણ શરૂઆતમાં આંદોલન માટે બહુ ઉત્સાહ ન હતો. પણ મુંબઈમાં તેમની પહેલી
પ્રચંડ સભા થઈ (આ સભામાં લાખેક લોકોની હાજરી હતી) ત્યાર પછી વાતાવરણ તદ્દન
બદલાઈ ગયું અને ક્રાંતિકારી વલણ સ્પષ્ટ રીતે દેખાવા લાગ્યું.૧૬૪

સન ૧૯૪૨નું આંદોલન પ્રખર અને વિસ્તીર્ણ હતું અને કેટલાક અંશે હિંસક પણ હતું. તેને
કારણે સરકારમાં કેટલાક લોકો એવું માનવા લાગ્યા કે આ બધા માટે કોઈ ગુપ્ત યોજના હોવી