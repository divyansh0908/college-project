૧૯૪૮-૫૦/સિપાહી ૫૦૫

દરખાસ્તને વલ્લભભાઈનો ટેકો હતો અને બંધારણસભાએ તેને બહાલી આપી. પણ કેન્દ્ર
સરકાર મજબૂત હોવી જોઈએ તેવી વલ્લભભાઈની વિભાવનામાં વડા પ્રધાન સર્વ સત્તાધીશ
બને તેવો ખ્યાલ ન હતો, તેથી નેહરુ જેના પ્રમુખ હતા તેવી સંઘ સરકારની સત્તાઓ અંગેની
સમિતિએ પ્રમુખની ચૂંટણી મધ્યસ્થ ધારાસભા દ્વારા કરાવવાનો પ્રસ્તાવ રજૂ કર્યો, ત્યારે
સરદાર તેની વિરુદ્ધ પડ્યા. ત્યાર પછી નેહરુ અને વલ્લભભાઈની સમિતિઓની સંયુક્ત બેઠક
થઈ અને તેમાં નક્કી થયું કે પ્રમુખની ચૂંટણી સંસદના સભાસદો અને રાજ્યોના ધારાસભ્યો
સાથે મળીને કરે, પણ સંસદના મતનું વજન વધારે ગણાય.

મૂળભૂત હકો અંગેના મતભેદોમાં તડજોડ કરવી અઘરી હતી. "અખબારો, લાઠી કે
ગોળી પર કોઈ જાતનાં નિયંત્રણ ન હોવાં જોઈએ"૬૫ તેવા ખ્યાલની ઠેકડી ઉડાવીને
વલ્લભભાઈએ માગણી કરી કે નાગરિકનાં અખબારી સ્વાતંત્ર્ય અને કાર્ય સ્વાતંત્ર્યની
જોડાજોડ, સુરક્ષા અને શાંતિ અંગેનો સમાજનો હક પણ માન્ય રાખવો જોઈએ. બંધારણ-
સભાની ચર્ચા વખતે વ્યક્તિસ્વાતંત્ર્યનો અતિ આગ્રહ સેવનાર નેહરુ જમીનમાલિકીનો હક
સ્વીકારવા તૈયાર ન હતા. જમીનમાલિક પાસેથી તેની જમીન કશું જ વળતર ચૂકવ્યા સિવાય
ખૂંચવી લેવાના ખ્યાલ સામે સરદારમાં સમાયેલો ખેડૂત ઉગ્ર વિરોધ પોકારી ઊઠ્યો.
બંધારણમાં જ વળતર મેળવવાના હકનો સમાવેશ કરવો અને પોતાને યોગ્ય વળતર મળતું
નથી તેવી ફરિયાદ અદાલતમાં ગુજારવાનો હક નાગરિકને આપવો તે બાબતમાં નિર્ણય
કરવાનું કામ કૉંગ્રેસ પક્ષ અથવા બંધારણસભા માટે અતિશય અઘરું થઈ પડ્યું. આ બંને હક
મળવા જોઈએ તે બાબતમાં વલ્લભભાઈ તદ્દન સ્પષ્ટ હતા. વળતર આપ્યા સિવાય
મિલકતનો કબજો લેવો તે તેમના મત પ્રમાણે "ચોરી" અને "લૂંટ" જેવું જ ગણાય.૬૬
લાંબી વાટાઘાટો અને ઉગ્ર ચર્ચા પછી તેમના દૃષ્ટિબિંદુનો સ્વીકાર કરી લેવામાં આવ્યો. જોકે
તેમણે ઘડી આપેલો મુસદ્દો ફેરવાયો. તેમના અવસાન બાદ બંધારણમાં કરવામાં આવેલા
અનેક સુધારાઓની હારમાળાને પરિણામે મિલકતનો અધિકાર છીનવી લેવામાં આવ્યો છે.

સાલિયાણાના બદલામાં પોતાનાં રાજ્યો સોંપી દેનાર રાજવીઓને સરદારે વચન આપ્યું
હતું કે આ સાલિયાણાનો બંધારણમાં સમાવેશ કરવામાં આવશે. આ વચનનું પાલન થયું.
ભાવિ સરકારો પર આવી જવાદારી નાખવી યોગ્ય ગણાય કે નહીં તેવો સવાલ જવાહરલાલે
ઉઠાવ્યો. પણ "આવું ન કરીએ તો વિશ્વાસઘાત કર્યો ગણાય"૬૭ તે બાબતમાં સરદાર તદ્દન
સ્પષ્ટ હતા. આખરે નેહરુએ સરદારનો મત સ્વીકારી લીધો અને બંધારણની કલમ ૨૬૭-
અમાં સરદારના વચનની પરિપૂર્તિ કરવામાં આવી. વલ્લભભાઈએ બંધારણસભાને ખાતરી
આપી હતી કે આ સાલિયાણાની કુલ રકમ ચાર કરોડ રૂપિયાથી વધશે નહીં. તેમણે ઉમેર્યું:

આ સાલિયાણાં રાજાઓએ પોતાની રાજસત્તા સોંપી દીધી અને પોતાનાં રજવાડાંઓનું
અલગ અસ્તિત્વ ભૂંસી નાખવાનું કબૂલ્યું તેના વળતર રૂપે ચૂકવવાનાં છે.... કરોડો
લોકોના ભાવિ પર અસર પાડે તેવી આ રક્તહીન ક્રાંતિ માટે આપણે આટલી નજીવી -
નજીવી શબ્દ હું હેતુપૂર્વક વાપરી રહ્યો છું - રકમ ચૂકવવામાં ખંચકાઈએ તે જરૂરી છે ?૬૮

બંધારણસભાએ આપેલા વચનને પાછળની સરકારે અને પાર્લમેન્ટે ફોક કર્યું.

સરકારી નોકરિયાતો અંગેની બે કલમોના સ્વીકાર માટે પણ વલ્લભભાઈએ વચ્ચે પડવું
પડ્યું. ૩૧૧મી કલમને લીધે સરકારી અમલદારોને શિક્ષા કરવાનું કામ રાજકીય આગેવાનો