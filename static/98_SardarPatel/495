૧૯૪૮-૫૦/સિપાહી ૪૯૫

હોય તેમાં કશી નવાઈ નથી. સન ૧૯૮૦માં સરદાર અંગેના અશોક મહેતાના વિચારો
પલટાયા. તેમણે કહ્યું છે :

(સરદાર) રાજાઓ તરફી ન હતા. તેમણે રાજાઓને ઘણું આપ્યું પણ સવાલ ઉકેલી
આપ્યો.... વલ્લભભાઈ જાતે જ ખડતલ ખેડૂત હોવાથી તેમણે જમીદારોને કદી ટેકો
આપ્યો ન હોત.... મૂડીવાદીઓ સંબંધે સરદાર પ્રામાણિકપણે એવું માનતા હતા કે
તેમની હયાતી જરૂરી છે.... પોતે તેમના પર અંકુશ રાખી શકશે અને જનતાહિત માટે
તેમના નફા પર મર્યાદા મૂકી શકશે તેવું તેમને લાગતું હતું.

સન ૧૯૪૬-૪૭-૪૮ના એ કપરા કાળ તરફ નજર માંડીએ તો સરદારની વાતમાં તથ્ય
જણાય છે. આ કાળે ભારત જીવતું રહેશે કે નહીં રહે, તે સવાલ તોળાઈ રહ્યો હતો....
આ હકીકતને ગણતરીમાં લેવામાં આપણે, કંઈ નહીં તો હું નિષ્ફળ નીવડ્યો.૧૦

અસમાનતા માટે અને એક વિશિષ્ટ વ્યક્તિની દોલત અંગે એક ચુસ્ત સમાજવાદીએ
દર્શાવેલા આક્રોશને સાંભળ્યા પછી વલ્લભભાઈએ જવાબ વાળ્યો, "તેની પાસે કેટલાં
નાણાં છે તે હું જાણું છું. બધા ભારતવાસીઓમાં આ નાણાં સરખે ભાગે વહેંચી આપવામાં
આવે તો તમારે ભાગે ચાર આના આવશે. તમે અસમાનતાની વાતો કરવી બંધ કરો તો ચાર
આના હું તમને મારા ખિસ્સામાંથી આપી દઈશ."૧૧ પણ સમાજવાદીઓ આ દેશમાં
મહત્ત્વનું પરિબળ હતા. "ભારત છોડો" ચળવળથી તેમની સાથે બંધાયેલી મૈત્રીના આધારે
તેમની જોડે સંબંધો બાંધવાની કોશિશ પણ વલ્લભભાઈએ કરી હતી. સન ૧૯૪૭ના
ઑગસ્ટ/સપ્ટેમ્બરમાં "અમારે અપનાવવો જોઈએ તેવો કોઈ ખાસ કાર્યક્રમ તમારી પાસે
હોય તો" તેની રૂપરેખા આપવાનું તેમણે જયપ્રકાશને જણાવ્યું હતું. "સરદારની દરખાસ્ત
પાછળ રહેલી ગંભીરતા પિછાણી"ને જયપ્રકાશ અને તેમના સમાજવાદી મિત્રોએ
નીતિવિષયક મુસદ્દો પણ ઘડી કાઢ્યો હતો. પણ સરદારને આ મુસદ્દો "અવહેવારુ અને
વેદિયાવેડા" જેવો જણાયો. સરદારના અવસાન પછી જયપ્રકાશજીએ "મુક્ત કંઠે" કબૂલ
કર્યું કે આ "દસ્તાવેજ પુસ્તકિયા સમાજવાદનો નમૂનો હતો." પણ સન ૧૯૪૭માં
સમાજવાદીઓનો પ્રત્યાઘાત તદ્દન ઊલટો હતો.૧૨ વલ્લભભાઈએ સમાજવાદીઓને "કોઈ
પણ પ્રાંત પસંદ કરીને તમારા સમાજવાદી સિદ્ધાંતો અનુસાર તેનો વહીવટ કરી બતાવો"
તેવી દરખાસ્ત કરી હતી અને બીજા કરતાં "તમારો વહીવટ સારો ચાલે તો આખો દેશ તમને
સોંપી દઈશ."૧૩

પાછળથી આ દરખાસ્તને યાદ કરનાર૧૪ રામમનોહર લોહિયા, જયપ્રકાશ તથા અન્ય
સમાજવાદીઓએ આ દરખાસ્ત સ્વીકારી નહીં, અને આ વાત બાજુએ પડી રહી. સરદારના
"મૂડીવાદી મિત્રો અને સલાહકારો" સંબંધે વલ્લભભાઈ તેમની શક્તિ અને તેમના
સાહસની કદર કરતા હતા. અંગ્રેજ સરકાર સામે કૉંગ્રેસનાં આંદોલનોને ટેકો આપીને તેમણે
ઉઠાવેલા જોખમને પણ સરદાર ભૂલ્યા ન હતા. નાણામંત્રી જ્હોન મથાઈને તેમણે શિખામણ
આપેલી કે કૉંગ્રેસના શ્રીમંત ટેકેદારો આઝાદી પછી જે કાંઈ કાયદાભંગ કરે તે માટે તેમના પર
કામ ચલાવવું, પણ આઝાદી અગાઉ તેમણે કરેલી ભૂલચૂક માફ કરી દેવી.૧૫

વલ્લભભાઈની વ્યવહારબુદ્ધિની ઇતિહાસ નોંધ લેશે, છતાં પણ હૈદરાબાદ પછીના
જમાનામાં વલ્લભભાઈનાં પ્રવચનો જવાહરલાલ જેટલું આકર્ષણ જમાવી શક્યાં નહીં.