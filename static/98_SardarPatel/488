૪૮૮ પટેલ

હવાલો સંભાળી લીધો અને નિઝામના ફરમાનથી તેમનો હોદ્દો કાયમ કરવામાં આવ્યો. બધું
થયા પછી પણ ભારતીય મુસલમાન સમાજમાં અને દુનિયાભરમાં નિઝામ માટે આદરભાવ
હતો. ૩૭ વરસની લાંબી રાજવટને કારણે નિઝામ શાસનનું પ્રતીક હતો. તેને ઉખેડી નાખવા
કરતાં તેને ચાલુ રાખવામાં શાણપણ હતું. પોલોજંગ પૂરો થયા પછી સરદારે આ વાત માન્ય
રાખી. પણ લડાઈ દરમિયાન વલ્લભભાઈ આ મતનો વિરોધ કરતા હતા. ૧૪મી તારીખે
પ્રધાનમંડળની બેઠકમાં તેમણે અતિશય ગુસ્સાપૂર્વક કહ્યું હતું કે "નિઝામ ખતમ થયો છે.
હિંદુસ્તાનની છાતીમાં કેન્સરને આપણે ચાલુ રાખી શકીએ નહીં. નિઝામનો વંશ પૂરો થઈ
ગયો છે."૨૫૨ જવાહરલાલ ઊકળી ઊઠ્યા અને ચાલ્યા ગયા. પાછળથી વલ્લભભાઈએ
સ્વીકારી લીધું કે બંધારણીય વડા તરીકે નિઝામ બહુ જોખમકારક નથી.

પરાજય પછી નિઝામે ભારત સાથે જોડાણ કર્યું, રઝાકારોને પડતા મૂક્યા, રાષ્ટ્રસંઘને
કરેલી ફરિયાદ પાછી ખેંચી લીધી, બંધારણીય વડાનું સ્થાન કબૂલી લીધું, લોકશાહી તંત્રને
આવકાર આપ્યો અને પોતાની અફાટ જમીનજાગીર સોંપી દીધી. આ બધાં પગલાં તેમણે
થોડાં વહેલાં ભર્યાં હોત તો હૈદરાબાદના હિંદુ પ્રજાજનોની સહાનુભૂતિ અને ભારતના
મુસલમાનોની અહેસાનમંદી તેમણે મેળવી હોત. નિઝામે દિલ્હી જવાનું ટાળ્યું. પણ સન
૧૯૪૯ના ફેબ્રુઆરીમાં પોલોજંગ પછી વલ્લભભાઈ પહેલી વખત હૈદરાબાદ આવ્યા, ત્યારે
તેમના સત્કાર માટે નિઝામ વિમાની મથકે હાજર રહ્યા. નિઝામે હાથ જોડીને પોતાના
વિજેતાનું સ્વાગત કર્યું. વિમાનમાંથી જ નિઝામને જોઈને વલ્લભભાઈએ શંકરને કહ્યું, "હવે
આ ખાલીખમ નામદાર પણ આવ્યા છે ખરા."૨૫૩ નિઝામના સ્વાગતના જવાબમાં તેમણે
પણ હાથ જોડીને નમસ્તે કહ્યું.

વાતો કરવા બેઠા ત્યારે વલ્લભભાઈ સ્પષ્ટ રીતે બોલ્યા. ચૌધરી અને શંકર બંને હાજર
હતા. વલ્લભભાઈએ રઝાકારોની, પાકિસ્તાન સાથે થયેલા સોદાઓની વાત કાઢી, અને
મૉન્કટન તથા છત્તારીના નવાબ જેવા સમજદાર લોકોની વાત સાંભળવાનો નિઝામે ઇન્કાર
કરેલો તેનો ઉલ્લેખ પણ કર્યો. નિઝામે લૂલો, પાંગળો બચાવ કર્યો. પછી પટેલે શંકર પાસે
નિઝામે લખેલો શેર બોલાવ્યો જેમાં શંખ અને જનોઈના પરાજયનો ઉલ્લેખ હતો. નિઝામે
માફી ચાહી સરદારને કહ્યું કે જે કંઈ થયું તે માટે પોતે ખરેખર દિલગીર છે, અને આ બધું ન
બન્યું હોત તો સારું થાત, તેવો ભાવ અનુભવે છે. નિઝામે ભારત પ્રત્યેની પૂરી વફાદારી
જાહેર કરી અને "પોતાનો હોદ્દો અને પોતાની પ્રતિષ્ઠા સરકારને શરણે" હોવાનું કહ્યું.૨૫૪
દિલ્હી પાછા ફરીને વલ્લભભાઈએ નિઝામને પત્ર લખ્યો.

પ્રિય નામદાર, તમને મળીને અને તમારી ઓળખાણ મેળવીને ઘણો આનંદ થયો છે....
આપ નામદાર બદલાઈ ગયેલી પરિસ્થિતિને આટલી ઝડપથી અનુકૂળ થઈ ગયા છો તે
જાણીને મને ઘણી ખુશી થઈ છે. મેં આપ નામદારને જણાવ્યું તેમ માણસમાત્ર ભૂલ કરે
છે, અને તેથી જૂની વાતો ભૂલી જઈને માફ કરી દેવી તેવું દરેક મજહબમાં કહેવામાં
આવ્યું છે. અંતઃકરણપૂર્વક પશ્ચાત્તાપ કરીને આ પ્રક્રિયાને વેગ આપવાની દરેક ઇન્સાનની
ફરજ છે. આ શિખામણ હું આપને ફરી આપવા ચાહું છું અને તે મૈત્રીભાવે આપી રહ્યો છું
તેની ખાતરી આપવા ઇચ્છું છું.૨૫૫