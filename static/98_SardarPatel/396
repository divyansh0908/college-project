૩૯૬ પટેલ

ખરું ? આનો તટસ્થ ભાવે વિચાર કરજો.... સંભવ છે કે લાખો લોકોને લગતો વહીવટ
ચલાવવામાં તમને જે દેખાય તે મને દેખાતું ન હોય. હું તમારી જગાએ હોઉં તો કદાચ હું
પણ તમારી જેમ જ બોલું અને કરું.૨૭૪

ગાંધીજીની દરખાસ્ત રજૂ થઈ હોત તો જિન્નાહે તેનો સ્વીકાર કર્યો હોત ? મેનનનો મત
એ વખતે એવો હતો કે જિન્નાહ સ્વીકારે નહીં. પાકિસ્તાનનાં ત્યાર પછીનાં કેટલાંક વિધાનો
પણ આવો જ મત ધરાવે છે.૨૭૫ છતાં જિન્નાહના એક ચરિત્રકાર માને છે કે ગાંધીજીની
યોજના સફળ થઈ હોત. આ સાચોસાચ સોલોમને★ તોળેલા ન્યાય જેવું છે.૨૭૬ જિન્નાહ
સ્વીકાર કરે જ નહીં, તેવું કહી શકાય નહીં. સન ૧૯૪૨ના ઑગસ્ટમાં લગભગ આવી
દરખાસ્ત અંગે લીગના પ્રમુખે જે કહ્યું હતું તે યાદ કરવું જોઈએઃ

તેઓ (કૉંગ્રેસીઓ) સાચું કહેતા હોય તો હું આ વાતને આવકાર્ય ગણું છું. ગાંધીજીએ રજૂ
કરેલી ગંભીર જાહેરાત અંગ્રેજ સરકાર સ્વીકારી લે, અને કોઈ ગોઠવણ કરીને દેશની
સરકાર મુસ્લિમ લીગને સોંપે તો મને ખાતરી છે કે મુસલમાની રાજવટમાં બિન-
મુસલમાનો પ્રત્યે યોગ્ય અને વાજબી જ નહીં પણ ઉદારતાભર્યો વર્તાવ રાખવામાં
આવશે....૨૭૭

પણ વલ્લભભાઈ માટે જિન્નાહનો સ્વીકાર-અસ્વીકાર એકમાત્ર અથવા મુખ્ય ગણતરી ન
હતી. પંપાળવાની રીત પ્રત્યે તેમને નફરત હતી. તેમણે સન ૧૯૪૨ની દરખાસ્તને ટેકો
આપ્યો હતો, પણ સન ૧૯૪૭ના કડવાશભર્યા વાતાવરણમાં હિંદુઓ મુસલમાનોનું રાજ
સાંખી લેશે નહીં તેવું તેમને લાગતું હતું.

ભાગલા પડવાની સંભાવનાથી દુઃખી થઈ ગયેલા આઝાદે માઉન્ટબૅટન પાસે "નીચેનો
ઉકેલ" રજૂ કર્યો: "વાઇસરૉય તરીકે નહીં પણ વ્યક્તિગત ધોરણે તમે (કૅબિનેટ મિશન
યોજનાનું) અર્થઘટન કરો, તે કૉંગ્રેસ અને લીગ બંનેએ કબૂલ રાખવું." વાઇસરૉય જિન્નાહ
પાસે આ વાત કબૂલ કરાવે તો પોતે "કૉંગ્રેસને સમજાવી લેવાની જવાબદારી
સંભાળશે."૨૭૮ આઝાદની દરખાસ્ત અંગે વલ્લભભાઈનો પ્રતિભાવ મેનને વાઇસરૉયના
મંત્રી ઍબેલને પહોંચાડ્યો. એપ્રિલની ૧૭મીતારીખે ઍબેલે માઉન્ટબૅટનને જણાવ્યું કે
મેનનને ખાતરીલાયક સાધનો પાસેથી જાણવા મળ્યું છે કે "મૌલાનાની દરખાસ્ત કૉંગ્રેસ
સ્વીકારવાની નથી."૨૭૯ આ "ખાતરીલાયક સાધન" કયું તેની પૂરી જાણકારી હોવાથી,
માઉન્ટબૅટને આઝાદની દરખાસ્ત તરફ દુર્લક્ષ કર્યું.

અંગ્રેજી સત્તાનો વાવટો સંકેલી લેવામાં આવતો હતો ત્યારે પણ કૉંગ્રેસને સહાય કરવાની
અથવા અગવડ ઊભી કરવાની શક્તિ અંગ્રેજોમાં હતી તેથી વલ્લભભાઈ બ્રિટન પ્રત્યેની
પોતાની લાગણી દર્શાવવા માટે તક શોધ્યા કરતા. સનંદી નોકરિયાતોના ભાવી અંગે ચર્ચા
કરવા માટે ભારત આવેલા નાયબ ભારતમંત્રી આર્થર હેન્ડરસનને તેમણે એપ્રિલમાં લખ્યું:

★ બાળક પોતાનું છે તેવો દાવો કરનાર બે સ્ત્રીઓ અંગે રાજા સોલોમને આપેલા ફેંસલાની કથા
જાણીતી છે - અનુવાદક