૪૦૨ પટેલ

ચર્ચા કરવા માટે માર્ચ મહિનામાં કૉંગ્રેસે આપેલું આમંત્રણ તેમણે નકારી કાઢ્યું હતું.
એ.પી.એ.ને સરદારે આપેલી મુલાકાત અંગેનો પોતાનો પ્રત્યાઘાત જણાવતાં તેમણે
ગુસ્સાભેર વ્યંગમાં "સાંસ્થાનિક દરજ્જા અંગે સરદારના અચાનક ઊછળી આવેલા
ભાવ"નો ઉલ્લેખ કર્યો હતો, અને પંજાબ તેમ જ બંગાળના વિભાજનની માગણી તેમણે
"કૉંગ્રેસના નવા સ્ટંટ" તરીકે ઓળખાવી હતી. આ "જીવલેણ ચાલ"ની તેમણે સખત
ટીકા કરી હતી. પણ આ પ્રાંતોના વિભાજન સામે દલીલ કરતી વખતે પાકિસ્તાનના આ
મહારથી વકીલે ભારતના વિભાજન સામેની કૉંગ્રેસી દલીલો જ વાપરવી પડી:

આનાથી...(પ્રાંતોના) ભાગલા પડી જશે. વળી આવા વિભાજનને નીતિના ધોરણે ટેકો
આપી શકાય નહીં. આવું વિભાજન અતિશય વિઘાતક છે. કારણ કે તેનાથી પ્રાંતો
આર્થિક રીતે તૂટી પડશે, શીખો અને હિંદુઓ અમારાથી અલગ વહેંચાઈ જશે. રાજકીય
રીતે આવું વિભાજન કેવળ આજે નહીં પણ ભવિષ્યમાં પણ અતિશય જોખમી બની
જશે.૩૦૨

સરદાર અથવા કૉંગ્રેસ તરફથી નહીં પણ માઉન્ટબૅટન તરફથી આ શરતો મૂકવામાં આવી,
ત્યારે જિન્નાહને તેમાં બહુ ઓછું જોખમ દેખાયું. "જિન્નાહ વિભાજનના સર્વસામાન્ય
સિદ્ધાંતને પૂરેપૂરો સ્વીકારે છે"  તેવું માઉન્ટબૅટનને જણાયું.૩૦૩ જોકે તેના પર સહી કરવાનો
તેમણે ઇન્કાર કર્યો

મેનનને સાથે લઈને માઉન્ટબૅટન ઇંગ્લૅંડની સરકારની અનુમતિ માગવા માટે લંડન ગયા.
વલ્લભભાઈ મણિબહેન જોડે અને જવાહરલાલ ઇન્દિરા જોડે મસૂરી ગયા. ગાંધીજી
મહિનાની આખરે દિલ્હી આવવાના હતા, તે મસૂરીમાં આવે તેવી વલ્લભભાઈની ઇચ્છા
હતી. વલ્લભભાઈએ ગાંધીજીને પટણા લખ્યું હતું, "અહીં બની રહ્યું છે તે બધું કાગળમાં
લખવું શક્ય નથી. આપણે મળશું ત્યારે વાતો કરીશું."૩૦૪ વલ્લભભાઈ અને જવાહરલાલે
આખરી મત બાંધી લીધો છે અને અંગ્રેજ સરકારને વચન આપી દીધું છે, તેવું ગાંધીજીને
લાગ્યું. તેમણે જવાબ લખ્યો "મને મસૂરી આવવાનો જરા પણ ઉત્સાહ નથી."૩૦૫

પોતે પડતા મુકાયાનો અહેસાસ ગાંધીજીને થયો, પણ કારોબારીના સભાસદોએ સરદારે
ભજવેલા મુખ્ય ભાગની કદર કરી. મેની ૧૧મી તારીખે સરોજિની નાયડુએ તેમને "આપણી
સભામાં નિર્ણય કરી શકે અને કામ પતાવી આપે તેવા માણસ" તરીકે તેમનું વર્ણન કર્યું. તે
દિવસે જ પક્ષના પ્રમુખ કૃપાલાણીજીએ કહ્યું કે "કોઈ કાંટાળા સવાલો ઊભા થાય અને
ગાંધીજીની સલાહ મળે તેમ ન હોય તો આપણે સરદાર પટેલને આપણા આગેવાન ગણીએ
છીએ."૩૦૬

વલ્લભભાઈએ મસૂરીમાં દસ દિવસ ગાળ્યા. બહુ ઉતાવળે નહીં પણ આરામથી લાંબો
વખત ચાલ્યા અને તાજી હવા શ્વાસમાં ભરી. તેનાથી તેમના થાકી ગયેલા શરીરને ઘણી
રાહત થઈ. મસૂરીમાં પણ બિરલાનું ઘર હતું, અને સરદાર ત્યાં જ રહ્યા. આ છુટ્ટીના
દિવસોમાં જવાહરલાલ થોડું મસૂરીમાં, થોડું દહેરાદૂનમાં રહ્યા. પંત પણ મસૂરીમાં હતા અને
સરદાર જોડે ફરવા જતા અથવા ઘેર મળવા આવતા. સરકારી કામ દિલ્હીથી આવ્યા કરતું.
પણ હવે પિંડ બંધાવા લાગ્યો હતો. તેથી ભાવિ અંગે થોડો વિચાર કરવાનો વલ્લભભાઈને
સમય મળ્યો.