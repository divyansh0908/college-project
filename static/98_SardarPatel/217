૧૯૨૯-૩૪/રાજકેદી ૨૧૭

મહાદેવભાઈએ વલ્લભભાઈને સંસ્કૃત શીખવવા માંડ્યું. થોડા વખત પછી ગાંધીજીએ કહ્યું કે
"વલ્લભભાઈનો સંસ્કૃત અભ્યાસ અરબી ઘોડાની માફક દોડી રહ્યો છે." (૨૮-૮-૩૨)
મહાદેવભાઈએ નોંધ્યું છે કે તેમના પાટીદાર શિષ્યને સંસ્કૃત તો જાણે "બાળકને નવું રમકડું
મળ્યું હોય" (૧૪-૮-૩૨). વલ્લભભાઈ સંસ્કૃતમાં આભાર માનવા લાગ્યા, તક મળે
ત્યારે સંસ્કૃત વાક્યોનો વપરાશ કરતા અને કેટલીક વખત તો આવો વાક્યપ્રયોગ કરી શકાય
તેવા પ્રસંગો જાણીબૂજીને ઊભા કરતા. એક વખત રાત્રે ગાંધીજીનો ખાટલો બહાર પડેલો
જોઈને તેમણે પૂછ્યું કે "વરસાદ આવશે તો શું કરશો ?" ગાંધીજીએ કહ્યું કે "અંદર લઈ
લઈશું." વલ્લભભાઈએ લાગલું જ કહ્યું, "તતો દુઃખતરં નુ કિં ?" ગાંધીજીએ કહ્યું કે
"આ બોલવા માટે જ તમે સવાલ પૂછ્યો હતો." (૨૩-૮-૩૨)

પરબીડિયાં બનાવવા માટે વલ્લભભાઈ હંમેશાં ગાંધીજીએ કહેલું તેમ "બિલાડી ઉંદરની
શોધ કરે તેમ" નકામા કાગળની શોધમાં રહેતા. (૧૪-૬-૩૨) વલ્લભભાઈની કુશળતા
વિશે ગાંધીજીએ કહ્યું કે "પરબીડિયાં બનાવવામાં વલ્લભભાઈ જેટલી ઝડપ બીજા કોઈની
હોય તેવું મને લાગતું નથી. કશા માપ વગર બનાવે છે, માત્ર જોઈને અંદાજ બાંધે છે છતાં
પરબીડિયાં એકસરખાં હોય છે." (૨૯-૮-૩૨) એક બીજી નોંધમાં ૫૬-૫૭ વરસની
ઉંમરે નવો કસબ શીખી લેવાની વલ્લભભાઈની શક્તિ પ્રગટ થાય છે :

મહાદેવભાઈની ડાયરી, ૮-૫-૩૨ : બાપુ સરદારને નવી નવી બાબતોમાં રસ લેતા
કરવાની મહેનત કરે છે. ગઈ કાલે એક ચોપડી આવી તેનું સમારકામ વલ્લભભાઈએ કરવું
તેવું બાપુએ ક્હ્યું.... સવારે ફરવા જતી વખતે બાપુએ સરદારને પૂછ્યું કે તમને
નાનપણથી જ આવા કામનો શોખ હતો કે જેલમાં આવ્યા પછી આ કળા શીખ્યા છો ?

સરદારે કહ્યું કે પોતાને આવા કામનો કશો અનુભવ નથી, પણ બીજાને કરતા જોઈને
પોતે શીખી જાય છે. બાપુએ કહ્યું કે, ચિત્તરંજન દાસને સોયમાં દોરો પરોવતાં પણ
આવડતું નહીં, જ્યારે મોતીલાલ નાનાંમોટાં ઘણાં કામ કરી શકતા.... સરદારે ચોપડી
નવેસરથી બાંધી આપી.

પણ ગુજરાતના ખેડૂતો અને આશ્રમોના સવાલ તેમના મનમાં ઘૂમરાયા કરતા. સન
૧૯૩૨ના મે માસમાં તેમણે છાપામાં વાંચ્યું કે બારડોલી નજીક વેડછી આશ્રમનાં રેંટિયા અને
સાળ સરકારે બાળી મૂક્યાં. ડિસેમ્બરમાં તેમને જાણ થઈ કે બારડોલી આશ્રમનાં મકાનો
વેચવાનાં છે, તેવી જાહેરાત સરકારે કરી છે. પોતાનો રોષ દબાવી રાખીને તેમણે ટીકા કરી,
"આ મકાનો વેચાઈ જાય તો સારું. આપણી સરકાર આવશે ત્યારે આપણને આ મકાનો
પાછાં મળશે. ત્યાં સુધી આપણે પણ તેમની મિલકત-જેલ-નો કબજો લીધેલો છે."
(૨૫-૧૨-૩૨) સેન્સરશિપ હોવા છતાં રાસ તથા અન્ય ઠેકાણે સરકારનો સામનો થઈ
રહ્યાના સમાચાર યરવડામાં પહોંચી જતા. મહાદેવભાઈએ લખ્યું છે, "ખેડાથી આવતા
કાગળો દર્શાવે છે કે ગામલોકો પોતાનું ખમીર બરાબર દર્શાવી રહ્યા છે અને ઘણી યાતના વેઠી
રહ્યા છે.... બોરસદે બતાવી આપ્યું છે કે પોતે એકલા હાથે લડી શકે છે." (૬-૪-૩૨)
સરકાર સાથે દલીલો કર્યા પછી મહાત્માજીએ પ્રસંગોપાત્ત બીજા કેદીઓને મળવાની
પરવાનગી મેળવી લીધી હતી. નવા આવેલા મોરારભાઈ પટેલે ગાંધીજીને કહ્યું કે સરદારને