૬૮ પટેલ

છે, યુદ્ધ-પ્રયાસમાં તમે શી મદદ કરી છે ? એક પણ સૈનિકની ભરતી કરાવી છે ?"૬૩

સર વિન્સેન્ટના સવાલથી છંછેડાયેલા ગાંધીજીએ ખેડામાં સૈનિક ભરતીનું કામ ઉપાડ્યું.
સૈનિકો મેળવી આપવાની પોતાની શક્તિ ગાંધીજી સાબિત કરી આપવા ઇચ્છતા હતા.
વલ્લભભાઈ તેમની સાથે જોડાયા. એક તો તેમને ગાંધીજીમાં શ્રદ્ધા હતી. અને બીજું
ગુજરાતીઓ હથિયારો વાપરતા શીખે તે ખ્યાલ પણ તેમને ગમતો હતો. આશ્રમના કેટલાક
અંતેવાસીઓએ ગાંધીજીને કહ્યું કે સૈનિક ભરતી અહિંસા જોડે સુસંગત નથી. મહાત્માજીનો
જવાબ એવો હતો કે હિંદીની અહિંસા મોટા ભાગે કાયરતાનું ઢાંકણ હતું. "વાણિયો
અહિંસાનું આચરણ કરી શકે નહીં. ક્ષત્રિયનો આત્મા હોય તે માણસ જ અહિંસાનો અમલ
કરી શકે. તેથી વીરતાની પરંપરા ધરાવતા ખેડાના કિસાનોને સૈનિકો બનાવવા પોતે
સમજાવશે. તેને પરિણામે સાચી અહિંસા પ્રગટ થશે. આ પ્રવૃત્તિને લીધે ભારતને ડુમિનિયન
સ્ટેટસની કક્ષા મળશે અને ભારતનો હરેક ખેડૂત વાઇસરૉય પદ માટે આશા સેવી શકશે."૬૪

અહિંસામાં માનતા લોકો સૈનિક ભરતી કરાવી શકે કે નહીં તે સમસ્યા વલ્લભભાઈ માટે
મૂંઝવણરૂપ ન હતી. પોતે અહિંસામાં કેટલા પ્રમાણમાં શ્રદ્ધા રાખે છે તેની તેમને પોતાને
ખાતરી ન હતી. લશ્કરી શિસ્ત અને અનુભવમાંથી પ્રગટ થયેલી તાકાત હોય તો આપણી
જોડે લુચ્ચાઈ કરનાર અંગ્રેજી સામ્રાજ્ય જોડે આપણે લડી શકશું, તેવાં ગાંધીજીનાં મંતવ્યો
તેમને વધારે ગમતાં હતાં.૬૫ મે મહિનામાં ગુજરાત સભાએ સૈનિક ભરતીનો કાર્યક્રમ
અપનાવ્યો. ખેડાની લડતનો વિજ્યોત્સવ ઊજવાયો તેની એક અઠવાડિયા અગાઉ ૨૨મી
જૂને "ખેડાના ભાઈઓ અને બહેનો"ને લશ્કરમાં જોડાવા માટે ગાંધીજીએ અપીલ કરી.
લગભગ આ સમયે ગાંધીજી, વલ્લભભાઈ અને બીજા થોડા સ્વયંસેવકો આ કામ માટે
ગામડાંઓમાં ઘૂમવા લાગ્યા. સંત અને વીર નરની જોડી હવે સૈનિક ભરતી કરનાર સાર્જંટો
બની ગઈ.૬૬

પણ આ પ્રયાસ સદંતર નિષ્ફળ નીવડ્યો. ખેડાના કિસાનોને અંગ્રેજી રાજ માટે કોઈ
લાગણી ન હતી અને મહેસૂલ માટે ચાલતી લડતને કારણે રહીસહી લાગણી નાશ પામી હતી.
અંગ્રેજી સામ્રાજ્ય માટે પોતાના પ્રાણની આહુતિ આપવાની ખેડૂતોની જરા પણ ઇચ્છા ન
હતી. રાસ અને બીજાં બેત્રણ ગામડાંઓ બાદ કરીએ તો ગાંધીજીની સભાથી લોકો વેગળા
રહેવા લાગ્યા. ખેડાના પાટીદારોને ક્ષત્રિય બનવાની જરા પણ ઇચ્છા ન હતી. કેટલાંક
ગામડાંમાં તો ગાંધીજી આવે ત્યારે લોકો ઘરમાં ભરાઈ બેસતા અથવા ખેતરે ચાલ્યા જતા.
ગાંધીજી માટે ઉતારાની કે ભોજનની વ્યવસ્થા કરવા પણ લોકો તૈયાર ન હતા. ગાંધીજી,
વલ્લભભાઈ અને તેમની મંડળી ખરા તડકે એક ગામથી બીજે ગામ ભટકતી અને પોતાના
થેલામાં ભાથું અને પાથરવાનું લઈ જતી.

આ મંડળીમાં થોડાઘણા વખત માટે મહાદેવ દેસાઈ, મહેસૂલ લડતમાં મહત્ત્વનો ભાગ
ભજવનાર ઇન્દુલાલ યાજ્ઞિક, માવળંકર, પંડ્યા અને રાવજીભાઈ પણ જોડાયા હતા. કેટલીક
વખત તેમને રેલવેના પ્લૅટફૉર્મ પર સૂઈ રહેવું પડતું. દેસાઈએ કહ્યું તેમ તેઓ કૂચ કરતા
સૈનિકોની રીતે રહેતા.૬૭ જૂન ૨૬મી તારીખે દેસાઈ લખે છેઃ

સાંજે વાસદ સ્ટેશને પહોંચ્યા, પણ ટ્રેન પકડવામાં મોડા પડ્યા હોવાથી પ્લૅટફૉર્મ પર
સૂઈ રહેવું પડ્યું. વલ્લભભાઈને આવી પરિસ્થિતિમાં ઊંઘ આવી નહીં. પણ બાપુ તો
ઘસઘસાટ ઊંઘ્યા.૬૮