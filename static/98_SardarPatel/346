૩૪૬ પટેલ

છૂટ્યા પછીનાં વલ્લભભાઈનાં પ્રવચનોમાં નરમાશનું નામોનિશાન ન હતું. સન ૧૯૪૨ની
ધરપકડોની સંવત્સરી - ઑગસ્ટ ૯ના દિવસે તેમણે પૂરા જોશથી ઊભરો ઠાલવ્યો. ત્રણ
દિવસ અગાઉ હિરોશિમા પર અણુબૉંબ ફેંકવામાં આવ્યો હતો :

આખું શહેર - બાળકો, વૃદ્ધો, પશુઓ બધાં સાફ થઈ ગયાં છે. પશ્ચિમી સંસ્કૃતિની
મર્યાદાહીન ક્રૂરતાનું આ કેવું વરવું પ્રદર્શન છે!...

અંગ્રેજો હિંદુ-મુસલમાનના ઝઘડાની વાત કરે છે પણ આ ભાર તેમના ખભે કોણે
મૂક્યો છે ? અંગ્રેજોમાં પ્રામાણિકતા હોય તો કૉંગ્રેસને અથવા લીગને ભલે સત્તા સોંપી
જાય અથવા તો આંતરરાષ્ટ્રીય લવાદને ઝઘડો સોંપી દેવાય.

બ્રિટનમાં એક અઠવાડિયું રાજ કરવા મળે તો ઇંગ્લૅંડ, વેલ્સ અને સ્કૉટલૅન્ડ વચ્ચે હું
એવા ઝઘડા કરાવી શકું કે આ ત્રણે કાયમ માટે એકબીજા સાથે લડ્યા જ કરે.૧૩

ગાંધીજીએ લખ્યું "તમારું ભાષણ બહુ જલદ લાગ્યું, પણ તેનું કઈ મહત્ત્વ નહીં. તમારી
બધી લાગણી તમે અંદર ને અંદર સમાવી શકો નહીં."૧૪

"ભારત છોડો"  આંદોલને જે સિદ્ધિ મેળવી હતી તે જેલમાં બેઠેલા જવાહરલાલ કે
આઝાદ પારખી શકે તેમ ન હતું. પણ આ એકલા આંદોલનની સિદ્ધિ ન હતી. લડાઈથી
થાકી ગયેલું બ્રિટન સંસ્થાનો માટે લડવા રાજી ન હતું. અંગ્રેજો ભારત છોડી જવા આતુર હતા
અને ભારતવાસીઓને આઝાદી આવી રહ્યાનો પગરવ સંભળાઈ રહ્યો હતો. "ભારત છોડો"
આંદોલનના અનેક કાર્યકરો ધરપકડમાંથી બચવા માટે હજી ભૂગર્ભમાં સંતાઈ રહ્યા હતા. સન
૧૯૪૨ના ઑગસ્ટની ૯મી તારીખ અગાઉ વલ્લભભાઈએ કરેલા અથાક પ્રયાસો માટે તેમને
સરદાર તરફ આદરભાવ હતો. સરદારને આ કાર્યકરોની હિંમત, તેમના ખડતલપણા અને
દેશભરમાં તેમણે જગાડેલા ઉત્સાહ માટે માન હતું. આમાંથી કેટલાક કાર્યકરોએ ભાંગફોડમાં
અને વિનાશક કૃત્યોમાં ભાગ લીધો હતો. પોતે જે કર્યું હતું તે બધું તેમણે વિગતવાર સરદારને
કદી કહ્યું નહીં, અને સરદારે કદી તેમને પૂછ્યું નહીં. તેમની ૭૦મી વરસગાંઠને દિવસે તેમના
હાથમાં ભૂગર્ભવાસીનો પત્ર મૂકવામાં આવ્યો :

સરકારની દયાથી અમારે ચોરીછૂપીનું જીવતર જીવવું પડે છે, તેથી અમે આપને રૂબરૂમાં
અભિનંદન આપી શકતા નથી. અમારે કોઈ અસાધારણ મુશ્કેલીઓ ભોગવવી પડતી
નથી. અમને સંતોષ છે કે દેશનાં માન અને ગૌરવ જાળવવા માટે અમને સૂઝ્યું તે રીતે
અમે અમારાથી બનતું બધું કરી છૂટ્યા છીએ, અને અમે અમારી જાતનો દ્રોહ કર્યો નથી.

તમે અને મહાત્માજીએ ગુજરાતને અને આખા હિંદુસ્તાનને નિર્ભયતા અને
મક્કમતાના જે પાઠ ભણાવ્યા છે, તેનાં આટલાં સમૃદ્ધ પરિણામો જોઈને તમને જરૂર
સંતોષ અને આનંદ થયાં હશે. તમારી બહાદુરી અને દેશ માટેના નિસ્વાર્થ પ્રેમને કારણે
અમારાં મસ્તક તમારી સમક્ષ ઝૂકે છે.૧૫

વલ્લભભાઈએ જવાબમાં લખ્યું :