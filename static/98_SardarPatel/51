ફ્રેડરિક ગ્રેવિલ પ્રાટ ફરી પાછા પ્રગટ થાય છે. વલ્લભભાઈ કરતાં છ વરસે મોટા - લગભગ
ગાંધીજીની ઉંમરના - પ્રાટ ઑક્સફર્ડમાં થોડાં વરસ ગાળીને સનંદી નોકરીમાં જોડાયા હતા.
તેમના નાના ભાઈ વિલિયમ બોરિસ કાર્લોફના નામે અદાકાર તરીકે વિખ્યાત છે. કારકિર્દીની
શરૂઆત વખતે સન ૧૯૦૦-૧૯૦૧માં પ્રાટ ખેડાના કલેક્ટર હતા. ગુજરાતી ભાષા સરસ રીતે
બોલનાર પ્રાટને હિંદી ખેડૂતો પ્રત્યે સરકારની હમદર્દી અંગે પૂરી ખાતરી હતી. હોશિયાર અને
મક્કમ મનોબળ ધરાવનાર પ્રાટ સન ૧૯૧૮માં "અનુભવી અને કાબેલ" ગણાતા હતા.૧

સન ૧૯૧૭ના ડિસેમ્બરમાં વેઠની બાબતમાં વલ્લભભાઈએ તેમને હડધૂત કર્યા હતા તે
આપણે જોઈ ગયા છીએ. પણ બીજા ઘણા મુદ્દાઓ અંગે તેમની વચ્ચે સંઘર્ષ ચાલતો હતો.
અમદાવાદના મ્યુનિસિપલ કમિશનરના હોદ્દા માટે બંને પોતપોતાનો માણસ ગોઠવવા
ઇચ્છતા હતા. સેનેટરી સમિતિના અધ્યક્ષ તરીકે વલ્લભભાઈએ એક હિંદી અમલદારનું નામ
સૂચવ્યું હતું. તેના બદલે પ્રાટના ટેકાના કારણે મકાસ્સી નામના અમલદારની નિમણૂક
કરવામાં આવી. મકાસ્સી નિમાયા પછી થોડા વખતમાં જ અમદાવાદમાં પાણી-ઊણપની
ગંભીર સમસ્યા ઊભી થઈ. સન ૧૯૧૮ના જાન્યુઆરીની પહેલી તારીખે ગાંધીજીના
અધ્યક્ષપદે ગુજરાત સભાએ ઠરાવ કર્યો અને સરકાર તેમ જ મ્યુનિસિપાલિટીને આ
બાબતમાં યોગ્ય કરવાનો અનુરોધ કર્યો. આ ઠરાવની નકલ મળી હોવાથી પ્રાટે માવળંકર
અને સભાના✶ અન્ય મંત્રીને બોલાવ્યા અને શહેરમાં પાણીના પુરવઠા માટે પોતાની
જવાબદારી નકારી કાઢી. "મ્યુનિસિપાલિટી પાસે જાઓ અને તેમના બહેરા કાને અવાજ
પહોંચાડવા માટે ચારે તરફ ઢોલ વગાડો. છતાં પાણી ન મળે તો મ્યનિસિપાલિટીના
સભાસદોનાં ઘર સળગાવી મૂકો."૨ માવળંકરે પોતાના સાથી અને પાડોશી વલ્લભભાઈને
આ હેવાલ આપ્યો. વલ્લભભાઈના આગ્રહથી મ્યુનિસિપાલિટીના પ્રમુખ રમણભાઈ નીલકંઠ
અને મૅનેજિંગ કમિટિના અધ્યક્ષ રાવસાહેબ હરિલાલભાઈની હાજરીમાં પણ માવળંકરે
પ્રાટનાં વાક્યો કહી સંભળાવ્યાં. ન્યાય ખાતર ઉમેરવું જોઈએ કે માવળંકરે ચોખવટ કરી હતી
કે "પ્રાટની સલાહ શબ્દશઃ માની લેવી ઠીક ન ગણાય."૩

ત્યાર પછી થોડા વખતમાં વલ્લભભાઈ, મકાસ્સી અને મુંબઈ સરકારે મોકલેલો ડાયર
નામનો ઇજનેર - એ ત્રિપુટી શહેરની પુરવઠા વ્યવસ્થા જોવા માટે નીકળી. પ્રાટ તેમની સાથે
જોડાયા. વલ્લભભાઈ સૂચના કરવા જતા હતા કે "સૌથી સારું એ થાય કે...." તેટલામાં
પ્રાટ વચ્ચે બોલી ઊઠ્યા. "મિ. પટેલ સૌથી સારી વાત તો એ થાય છે કે તમારી
સમિતિએ મ્યુનિસિપલ કમિશનર જોડે સહકારથી કામ કરવું જોઈએ." પ્રાટે સામે ચાલીને
માગી લીધેલો ફટકો વલ્લભભાઈએ માર્યો ને વચ્ચે બિચારો મકાસ્સી કુટાઈ ગયો.
વલ્લભભાઈએ કહ્યું:

✶ વલ્લભભાઈ સભાની કાર્યકારી કમિટીના સેક્રેટરી હતા અને બીજા બે સમગ્ર સભાના સેક્રેટરી
હતા.

૫૧