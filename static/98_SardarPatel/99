૧૯૧૮-૨૨/સાથીદાર ૯૯

ચાલ તો સરસ હતી. પણ શિક્ષણ ખાતા પાસેથી પગાર લેવાનો શિક્ષકોએ ઇનકાર કર્યો.
કમિશનર અને બૅંક વચ્ચેની કાવતરાખોરીને વલ્લભભાઈએ વખોડી કાઢી અને "પૈસાની
લૂંટ" થયાનું ગણાવ્યું.૧૬૦ બીજે દિવસે સવારે મ્યુનિસિપાલિટીની તિજોરીમાંથી તેમણે
ચૂપચાપ ૧૦,૦૦૦ રૂપિયા ઉપાડી લીધા. "લૂંટનાં નાણાં"માંથી પગાર લેવાનો ઇનકાર
કરનાર શિક્ષકોને આ નાણાંમાંથી ડિસેમ્બર મહિનાનો પગાર ચૂકવી આપવામાં આવ્યો.
વલ્લભભાઈને વિખૂટા પાડી દેવામાં અથવા પરાસ્ત કરવામાં નિષ્ફળ ગયેલા પ્રાટે સન
૧૯૨૨ના ફેબ્રુઆરીની ૯મી તારીખે બ્રહ્માસ્ત્રનો પ્રહાર કર્યો. અમદાવાદ મ્યુનિસિપાલિટીને
સસ્પેન્ડ કરવામાં આવી. પ્રાટ જીત્યા ખરા પણ વલ્લભભાઈ હાર્યા ન હતા. શિક્ષકો અને
વાલીઓએ વલ્લભભાઈને ટેકો આપ્યો અને સરકારી પગલાંથી સરકારના ટેકેદારો પણ
નારાજ થયા. આ સંઘર્ષની સામસામી ચાલબાજીમાં વલ્લભભાઈની ચપળતા અને તેમની
વિજિગીષા જોવા મળી તેમ એક જ મોરચા પર લડત મર્યાદિત કરી રાખવાની તેમની
આવડત પણ જણાઈ આવી. દીવાબત્તી, પાણીપુરવઠો કે સફાઈની બાબતમાં વલ્લભભાઈ
સરકાર જોડે અસહકાર કરે છે તેવું તેમના ટીકાકારો પણ કહી શકે તેમ ન હતું.

કૉંગ્રેસ અધિવેશન શરૂ થયા અગાઉ અમદાવાદમાં ભયંકર અફવા ફેલાઈ હતી. બાજુના
ઈડરની મ્યુનિસિપાલિટીનો સભાસદ કર્નલ રાણા પ્રતાપ સરકારી ચડામણીથી ઘોડે બેસીને
ઉદ્ઘાટનના દિવસે આવશે અને મહાત્માજી તથા પટેલે ધ્વજવંદન કર્યા પછી તમામ
આગેવાનોને બંદૂકથી ઉડાવી દેશે. હકીકતમાં તો પોલીસ સુપરિન્ટેન્ડેન્ટે ગાંધીજી અને
વલ્લભભાઈને ખાતરી આપી હતી કે કૉંગ્રસ અધિવેશનને સ્થળે સરકારી પોલીસો આવશે
નહીં. પોલીસો દૂર રહ્યા. ડિસેમ્બરની ૨૭મી તારીખે સાંબરમતીને કાંઠે ખાદીનગરમાં
અધિવેશન શરૂ થયું ત્યારે ખાદીના ગણવેશમાં સજ્જ કૉંગ્રેસી યુવકોએ વાહનવહેવારનું
સંચાલન કર્યું અને વ્યવસ્થા જાળવી.

પ્રાંતિક સમિતિના અધ્યક્ષ તરીકે વલ્લભભાઈ સ્વાગત સમિતિના પ્રમુખ હતા. દસ હજાર
સ્ત્રીપુરુષોની આ ત્રણ દિવસની છાવણી દરમિયાન નાનીમોટી દરેક વિગતની દેખરેખ
વલ્લભભાઈએ અને સમિતિના મંત્રી માવળંકરે સંભાળી લીધી. જમીન સમથળ બનાવીને
તેના પર નદીની રેતી પાથરવામાં આવી હતી. ખુલ્લી બેઠકો માટેનો વિશાળ મંડપ ખાદીનો
હતો. પ્રતિનિધિઓને બેસવા માટે ખાદીનાં પાથરણાં હતાં અને દરેક પ્રતિનિધિને આપવામાં
આવેલી ખાદીની થેલીમાં તેમણે પોતાનાં પગરખાં મૂકવાનાં હતાં. "આ રીતે હજારો વાર
ખાદીનું વેચાણ થયું. લોકોને ચંપલ ચોરાઈ જવાની ચિંતા ન રહી અને બેઠક પૂરી થયા પછી
જોડાચંપલ શોધવા માટેની ધાંધલ થઈ નહીં.૧૬૧ સફાઈની વ્યવસ્થા સાદી હોવા છતાં સુંદર
હતી. ખાસ બનાવવામાં આવેલી ટાંકીઓમાંથી જરૂરી પાણી મળી રહેતું હતું. અને તે માટે
બાંધવામાં આવેલી ગટરમાંથી વપરાયેલું પાણી વહી જતું. મોટા રસોડામાંથી સ્વાદિષ્ટ
ખોરાક પીરસવામાં આવતો અને જુદા જુદા તંબુઓમાં પ્રતિનિધિઓ ખાદીનાં ગાદલાં પર
શયન કરતા. અંગ્રેજી ઢબથી ટેવાયેલા પ્રતિનિધિઓને શહેરની હોટલોમાં ઉતારો આપવામાં
આવ્યો હતો. ખાદીનગરમાં ગુજરાતી કન્યાઓએ સ્વયંસેવિકાઓ તરીકે સુંદર કામગીરી
બજાવી.