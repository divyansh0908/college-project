૧૯૪૭-૪૮/સરટોચ ૪૭૫

ખૂની મહાત્માજીને પગે પડ્યો, અને ઊભા થતાં થતાં રિવૉલ્વર ખેંચી કાઢીને કોઈ
રોકી શકે તે પહેલાં તેણે ગોળીઓ છોડી. આ દુર્ભાગ્યપૂર્ણ આફત એવી છે કે જેની સામે
સંરક્ષણ શક્ય નથી.

સમાજવાદીઓનો સહકાર લેવા માટે પોતે કરેલા પ્રયાસો પણ સરદારે વર્ણવી બતાવ્યા.
"તેઓ પોતાના પ્રયોગો કોઈ પણ જાતના વિઘ્ન કે અંતરાય સિવાય કરી શકે તે માટે કોઈ
પણ આખો પ્રાંત તેમને સુવાંગ સોંપી દેવાની દરખાસ્ત"ની વિગત આપીને સરદારે ઉમેર્યું
કે, "રાષ્ટ્રની સૌથી મોટી આફત અને સૌથી મોટા દુર્ભાગ્યનો પોતાના પક્ષના હિત માટે
તેઓ લાભ ઉઠાવી રહ્યા છે." આ ક્ષણે વલ્લભભાઈ ગળગળા થઈ ગયા. એક મિનિટ સુધી
બોલી શક્યા નહીં, અને પછી પોતાના કાગળો સમેટીને ચુપચાપ ચાલતા થયા.૧૯૧
રાજાજીએ કલકત્તામાં સરદારનો બચાવ કરતાં કહ્યું કેઃ

આફ્રિકામાં અને હિંદુસ્તાનમાં છેલ્લાં ચાળીસ વરસમાં એવા કોડીબંધ પ્રસંગો નથી
આવ્યા કે જ્યારે ગાંધીજી પર મોટું જોખમ તોળાઈ રહ્યું હોય ? આ વખતે ભારત સરકાર
તેમની જિંદગી બચાવવા આવી હતી ? છેલ્લાં અનેક વરસોથી તેમની સામે અત્યંત પ્રકોપ
અને ઉગ્ર આવેશના ઝંઝાવાત ઊઠ્યા હોય અને છતાં ગાંધીજી જીવ્યા હોય તેવું થયું
નથી ? એ વખતે ભારત સરકારે તેમની રક્ષા કરી હતી ? ઈશ્વરે તેમને ઉપાડી લીધા તે
માટે ભારત સરકારને દોષ દેવો તે નર્યું પાગલપણું નથી ?૧૯૨

ફેબ્રુઆરીની શરૂઆતમાં રાષ્ટ્રીય સ્વયંસેવક સંઘ પર પ્રતિબંધ મુકાયો. આ સંઘના
મૂલ્યાંકન અંગે જવાહરલાલ અને વલ્લભભાઈ વચ્ચે મતભેદ હતો. નેહરુ આ સંઘને
ફાસીવાદી માનતા હતા. વલ્લભભાઈ સંઘને દેશભક્ત, પણ ખોટા માર્ગે ચાલનાર સંસ્થા
ગણતા હતા.૧૯૩ કેટલાંક સ્થળોએ સંઘે ગાંધીજીની હત્યાનો ઉત્સવ ઊજવ્યાના સમાચાર
મળ્યા પછી વલ્લભભાઈને ખાતરી થઈ કે "સંઘ અત્યંત જોખમી પ્રવૃત્તિઓ" ચલાવે છે.૧૯૪
અને તેના પર પ્રતિબંધ મૂકવાની તેમણે સંમતિ આપી. ફેબ્રુઆરીની આખરમાં જવાહરલાલે
વલ્લભભાઈને પોતાનો મત જણાવ્યો કે "બાપુની હત્યા છૂટોછવાયો બનાવ નથી, પણ
જબરદસ્ત સંઘર્ષનો એક હિસ્સો છે અને આ ઝંઝાવાતનું નિર્માણ કરવામાં સંઘ મુખ્યત્વે
જવાબદાર છે."૧૯૫ સરદારને આ મત સાચો લાગ્યો નહીં.

વલ્લભભાઈનો નેહરુ પર પત્ર, ૨૭-૨-૪૮: બાપુની હત્યા અંગે ચાલી રહેલી તપાસ
જોડે હું લગભગ દરરોજ સંપર્કમાં રહું છું. સાંજે ઘણો સમય દિલ્હીના પોલીસાધ્યક્ષ અને
ગુપ્તચર ખાતાના વડા સંજીવી જોડે ચર્ચામાં અનેક ઊભા થયેલા મુદ્દાઓ અંગે તેમને
સૂચનાઓ આપવામાં ગાળું છું.

દરેક આરોપીએ લાંબી અને વિગતવાર કેફિયત આપી છે.... આ નિવેદનો પરથી
સ્પષ્ટ જણાય છે કે આ કાવતરામાં સંઘ જરા પણ સંડોવાયો નથી. હિંદુ મહાસભાના
ઉગ્રપંથી જૂથે આ કાવતરું [ઘડ્યું છે] અને તેમણે જ તે પાર પાડ્યું છે.૧૯૬