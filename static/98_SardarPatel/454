૪૫૪ પટેલ

અગાઉ "પૂર્વ પ્રદેશનાં રાજ્યોનો સંઘ" સ્થાપ્યો હતો, પણ તેને માન્યતા મળી ન હતી.
બસ્તર અને મૂયરભંજ રાજ્યો આ સંઘમાં જોડાયાં ન હતાં. આ સંઘ તદ્દન બનાવટી હતો
કારણ કે તેમની વચ્ચે ભાષાનું ઐક્ય ન હતું અને તેમના વિસ્તારો પણ એકબીજાથી અલગ
પડી જતા હતા.

ઓરિસ્સા અને મધ્ય પ્રાંત જોડેનું સંમિલન આ રાજ્યોની સમસ્યાનો એકમાત્ર ઉકેલ ન
હતો. "પૂર્વ પ્રદેશના રાજ્યસંઘ"નો વિસ્તાર વધારવો અને તેને સ્વીકૃતી આપવી તેવો બીજો
ઉકેલ પણ મોજૂદ હતો. ત્રીજો વિકલ્પ એ હતો કે આ રાજ્યો અને તેમની ફરતે આવેલા પ્રાંત
કે પ્રાંતો તેમના વહીવટનું સંચાલન કરે. નવેમ્બરના ત્રીજા અઠવાડિયામાં વલ્લભભાઈએ આ
ત્રણે વિકલ્પની ચર્ચા મેનન જોડે અને ઓરિસ્સાના મુખ્ય પ્રધાન મહેતાબ જોડે કરી.
અહમદનગરના બાર કેદીઓમાં મહેતાબ પણ હતા અને ઓરિસ્સા રાજ્યોનાં પ્રજામંડળોનાં
સંઘની આગેવાની ત્રીશીની સાલથી સંભાળતા હતા. "પૂર્વ પ્રદેશ રાજ્યસંઘ"ના ખ્યાલને
આ ચર્ચા દરમિયાન કશો ટેકો મળ્યો નહીં. આ વિશાળ અને સંકુલ વિસ્તારનો વહીવટ
સંભાળી શકે તેવા માણસો આ રાજ્યોમાં હતા નહીં અને આ રાજાઓ અને તેમના પ્રજાજનો
વચ્ચે મનભેદ હોવાનું સરદારના ખ્યાલમાં આવ્યું. સંચાલન-સંકલનનો ખ્યાલ સહેલાઈથી
પડતો મુકાયો નહીં. પરસ્પર હરીફાઈ કરનાર સત્તાકેન્દ્રો વચ્ચે સંઘર્ષ થવાની સંભાવના હતી.
પણ સંમિલન નૈતિક ધોરણે વાજબી ગણાય ? જુલાઈમાં વલ્લભભાઈએ બધાં રાજ્યોને
ખાતરી આપી હતી કે માત્ર સંરક્ષણ, વિદેશી સંબંધો અને વાહનવહેવાર સિવાયની બીજી
તમામ બાબતમાં "ભારત સરકાર દરેક રાજ્યનું અલગ અસ્તિત્વ ચુસ્ત રીતે ટકાવી
રાખશે". હવે નવેમ્બર-ડિસેમ્બરમાં તેમાંથી ૪૦ રાજ્યોને ખતમ કરી નાખવાનો વિચાર
કરી શકાય ખરો? સંમિલનનો અર્થ આ "બાંયધરી બાજુએ હડસેલી દેવી પડે" તેવું
જાણવા છતાં "આ રાજ્યો પોતાના પ્રજાજનોનું કલ્યાણ કરવાની શક્તિ ધરાવતાં નથી" તે
બાબતની પોતાને "પાકી ખાતરી" હોવાનું વલ્લભભાઈએ કહ્યું. વળી "આ રાજાઓને
પ્રજાના રોષમાંથી બચાવવા" હોય તો સંમિલન એકમાત્ર રસ્તો દેખાતો હતો. મોટાં રાજ્યો
માટે સંકલન કે સંચાલન કરી શકાય.૧૨૧

આવા સંમિલનમાં રાજાઓ કાયમ માટે પોતાના પ્રદેશ સોંપી દેતા હોવાથી "તેમને કોઈ
પ્રકારનું વળતર આપવું તે પ્રાથમિક ન્યાય ગણાય" તેવી વાત મેનને રજૂ કરી. અંગ્રેજોએ
જેમનાં રાજ્ય કબજે કર્યાં તેમને મોટાં પેન્શન આપેલાં, તે હકીકત યાદ કરીને મેનન અને
સરદારે ઠરાવ્યું કે "વિસર્જિત થઈ જનાર રાજાને પોતાના નિભાવખર્ચ માટે સાલિયાણાં
આપવાં અને આ સાલિયાણાં માત્ર હયાત રાજવીઓને નહીં પણ તેમના વંશવારસોને પણ
આપવાં".૧૨૨ આ રાજાઓ પોતાના રાજ્યમાં કરવેરા ભરતા નહીં. તેથી આ પેન્શનો
કરમુક્ત હોવાં જોઈએ. વળી તેમની અંગત મિલકત અને બંગલાઓ પણ તેમની પાસે રહેવા
દેવાં; ગાદી પર વારસા હક્કની બાંયધરી આપવી; રાજા, તેની પત્ની, મા, પાટવી કુંવર
અને કુંવરની પત્નીના અંગત અધિકારો પણ જાળવી રાખવા - તેવું વલ્લભભાઈએ ઠરાવ્યું.
વલ્લભભાઈએ નક્કી કર્યું કે પ્રાંતો નહીં પણ કેન્દ્ર સરકારે રાજ્યોનો કબજો લેવો અને પછી
તેનો વહીવટ પ્રાંતોને સોંપવો.

નવેમ્બરની ૨૧મી તારીખે વલ્લભભાઈએ મેનને સૂચના આપી કે ડિસેમ્બરની અધવચ્ચે
બે સભાઓ ગોઠવવી. કટકમાં ઓરિસ્સાનાં નાનાં રાજ્યો અને નાગપુરમાં છત્તીસગઢનાં નાનાં
રાજ્યોના રાજવીઓને એકઠા કરવા. આ મિટિંગોમાં હાજરી આપવાનો વલ્લભભાઈનો