૨૮૪ પટેલ

વિચારવામાં આવી હોય તેવું જણાતું ન હતું. કૉંગ્રેસની દરેક બેઠકમાં અને કૉંગ્રેસ બહુમતી
ધરાવતી દરેક ધારાસભાના દરેક સત્રમાં કેન્દ્રમાં બંધારણીય પ્રગતિની માગણી કરવામાં આવી
હતી. ઇંગ્લૅન્ડના જીવનમરણ યુદ્ધનો ઉલ્લેખ કરતી વખતે ઝેટલૅન્ડે પણ કબૂલ કર્યું હતું કે
કૉંગ્રેસ માત્ર પોતાની માગણીનો "પુનરુચ્ચાર"  કરી રહી હતી.૨૨૨ છતાં સરકારે કૉંગ્રેસની
વિનંતી ઠુકરાવી. આનું એક કારણ એ પણ હોઈ શકે કે વરસોથી કૉંગ્રેસના ઉદ્દામવાદીઓએ
વાપરેલી ભાષાથી અંગ્રેજો ખીજવાયા હતા. બીજું કારણ એ હતું કે કૉંગ્રેસ શાસનમાં
લઘુમતીઓની સલામતી જળવાશે નહીં તેવું કેટલાક અંગ્રેજો પ્રમાણિક રીતે માનતા હતા.
મુક્ય કારણ એ હતું કે અંગ્રેજી રાજના કેટલાક ખેરખાંઓ ભારત આઝાદ બને તે ખ્યાલ
સાંખી શકતા ન હતા. મદ્રાસના ગવર્નર એર્સ્કાઈને સન ૧૯૩૯ની આખરમાં વાઇસરૉયને
લખેલા પત્રમાં તેમણે વાપરેલા શબ્દોમાં આ વર્ગની મનોવૃત્તિ છતી થતી હતી, "આપણી
બાબતોની ગેરવ્યવસ્થાને કારણે આપણે ક્યારેક ભારત છોડવાનો વારો આવે તો ?"૨૨૩

સપ્ટેમ્બરમાં વલ્લભભાઈ અંગ્રેજ સરકારને થોડો વધારે સમય આપવા રાજી હતા. મુનશી
મારફતે લ્યુમ્લીએ મોકલેલા સંદેશાને કારણે કારોબારીની માગણીઓ દોહરાવવા માટે
કૉંગ્રેસના ધારાકીય પક્ષોને મોકલવામાં આવનારી સૂચના તેમણે એક અઠવાડિયા સુધી મોકૂફ
રાખી. જવાહરલાલે આ પુનરુચ્ચારનો આગ્રહ રાખ્યો કારણ કે તેનાથી સરકારને સોયા
ભોંકાતા હતા.૨૨૪ પણ અઠવાડિયા દરમિયાન કશું થયું નહીં. ઑક્ટોબરની શરૂઆતમાં
લિન્લિથગો જોડેની મુલાકાતમાં વલ્લભભાઈ જાણી શક્યા કે સરકારે કૉંગ્રેસ માટે પોતાના
દરવાજા બંધ કરી દીધા છે. આ મુલાકાતમાં લિન્લિથગો જોઈ શક્યા કે વલ્લભભાઈમાં
"ઘણી રમૂજવૃત્તિ" છે. તેમની "બુદ્ધિ ચકોર અને સક્રિય" છે અને "તેમનું વ્યક્તિત્વ
દૃઢ" છે.૨૨૫ પણ વાઇસરૉયે કૉંગ્રેસ તરફ પગલું ભરવાની વૃત્તિ દેખાડી નહીં અને અગાઉ કહી
ગયા છીએ તેમ, તેણે વલ્લભભાઈને નિખાલસ રીતે જણાવ્યું કે કૉંગ્રેસ સહકાર નહીં આપે તો
પોતે મુસલમાનોની સહાય લેશે.

ઑક્ટોબરની ૧૭ તારીખે વાઇસરૉયે બહાર પાડેલા નિવેદનમાં ઇંગ્લૅન્ડે વિધિસર કૉંગ્રેસને
જવાબ આપ્યો. લડાઈ પૂરી થયા પછી ભારતને આઝાદી નહીં પણ આઝાદી માટે વાટાઘાટો
કરવાની તક મળશે. લડાઈ ચાલુ રહે તે દરમિયાન શોભાના ગાંઠિયા જેવી સલાહકાર સમિતિ
નીમવામાં આવશે. બ્રિટને યુદ્ધહેતુઓ જાહેર કરવા અને ભારતમાં તેનો અમલ શી રીતે થશે
તેની સ્પષ્ટતા કરવી, તેવી કારોબારીની માગણી અંગે નીચે મુજબનો જવાબ ઇંગ્લૅંડની
સરકારે આપ્યો. "લડાઈ ચલાવવા માટેના પોતાના વિગતવાર ઉદ્દેશો અંગે સમ્રાટની સરકારે
આખરી ચોક્કસાઈપૂર્વક હજી સુધી વ્યાખ્યા બાંધી નથી."૨૨૬

કૉંગ્રેસે પોતાના પ્રધાનમંડળોને રાજીનામાં આપી દેવાનો આદેશ આપ્યો. રાજાજીએ
ઑક્ટોબરની ૨૭ તારીખે હોદ્દો છોડ્યો. નવેમ્બરની ૨૭ તારીખ સુધીમાં તમામ પ્રધાનો બહાર
નીકળી ગયા. કૉંગ્રેસ બહુમતી ધરાવતી ધારાસભાઓના સ્પીકરોને પોતપોતાની ધારાસભાઓ
"યથાવત્" બરખાસ્ત કરી દેવાની સૂચના આપવાનું વલ્લભભાઈ ભૂલ્યા ન હતા. કૉંગ્રેસના
દુશ્મનોને પોતાનાં પ્રધાનમંડળો રચવાની તક તત્કાળ મળે નહીં, તેવો આ સૂચનાનો ઉદ્દેશ
હતો.૨૨૭ કોઈ પણ પક્ષનો આગેવાન સ્પીકરોને લેખિત સૂચનાઓ આપે તે રાજ સામે ચાલતા
કૉંગ્રેસી સંઘર્ષના સંદર્ભમાં પણ અયોગ્ય તો ખરું જ. પણ આ પત્રો કૉંગ્રેસ સત્તામાં રહે તે
માટેના વલ્લભભાઈના આગ્રહનું દર્શન કરાવે છે. વળી આ પત્રોથી વલ્લભભાઈની નિખાલસતા
પણ જોઈ શકાય છે. નબળો માણસ આવો પુરાવો છોડી જવાની હિંમત કરે નહીં.