૧૯૩૪-૩૯/અધિષ્ઠાતા ૨૭૫

વલ્લભભાઈ અને ગાંધીજીના રકાસથી અંગ્રેજ સરકાર ખુશ થઈ. સરદાર અને ગાંધીજી
સામેની લડાઈમાં વીરાવાળાને સલાહ અને મદદ આપનાર નવાનગરના જામસાહેબ જેવા
રાજાઓ પણ તેનાથી આનંદ પામ્યા. રાજકોટના એક સત્યાગ્રહીએ કહ્યા મુજબ
"વીરાવાળા, જામસાહેબ અને ગિબ્સને મળીને વલ્લભભાઈને નામોશીભર્યો પરાજય
આપીને ધૂળ ચાટતા કર્યા."૧૭૦ છતાં રાજકોટમાં પ્રજામંડળના એક કાર્યકરે વીરાવાળાને
ડાકણ જોડે સરખાવ્યો ત્યારે વલ્લભભાઈએ તેનું મોઢું બંધ કર્યું. "મને બાપુ મળ્યા ન હોત
તો હું પણ વીરાવાળા જેવો થયો હોત."૧૭૧

રાજકોટના રંગ અન્ય રાજ્યોમાં પણ દેખાયા. સન ૧૯૩૯ના મે માસમાં ભાવનગર
પ્રજામંડળના સરઘસમાં વલ્લભભાઈને લઈ જવામાં આવતા હતા, ત્યારે ૩૦ જેટલા
મુસલમાનોએ લાઠી, કુહાડી અને છરીઓ સાથે તેમના પર હલ્લો કર્યો. બીજાઓ વચ્ચે
પડ્યા અને તેમણે હુમલાખોરોના ઘા સહન કર્યા, તેને કારણે જ વલ્લભભાઈ બચી ગયા.
મંડળના એક કાર્યકરની હત્યા થઈ અને મંડળના આગેવાન નાનાભાઈ ભટ્ટનું માથું ફૂટ્યું.૧૭૨
વડોદરામાં રાજા મરાઠીભાષી હતો અને મરાઠીઓની લઘુમતી હતી. વલ્લભભાઈના
દુશ્મનોએ ભાષાકીય ઉશ્કેરણી કરી. લોકશાહીમાં ગુજરાતીઓ મરાઠીઓના હક્ક ઝૂંટવી લેશે
તેવો પ્રચાર થયો. સન ૧૯૩૯ના ફેબ્રુઆરીમાં વડોદરામાં વલ્લભભાઈનું ભાષણ થવાનું હતું
તેનો મંડપ તોડી નાખવામાં આવ્યો, મંચ સળગાવી દેવામાં આવ્યો અને વલ્લભભાઈની
મોટર પર પથ્થરમારો થયો. વલ્લભભાઈએ અફસોસ કર્યો કે "મારે હંમેશાં દુશ્મનાવટનો
સામનો કરવો પડે છે."૧૭૪ ૪૧૦૦૦ની વસતિ ધરાવતા લીંબડી નામના કાઠિયાવાડના ટચૂકડા
રાજ્યમાં જ્ઞાતિવાદ ભડકાવવામાં આવ્યો. લીંબડી પ્રજામંડળમાં મોટે ભાગે વાણિયાઓ
સક્રિય હોવાને કારણે આ સંસ્થાને વાણિયામંડળ નામ આપવામાં આવ્યું. બીજી બાજુએ
દેશનાં સૌથી મોટાં દેશી રાજ્યોમાં ગણાતા મૈસૂરમાં કૃપાલાણીની મદદથી રાજા અને જનતા
કૉંગ્રેસ વચ્ચે વલ્લભભાઈ સમાધાન કરાવી શક્યા. મહારાષ્ટ્રમાં આવેલા ઔંધમાં રાજાએ
સામે ચાલીને લોકોને વહીવટી તંત્ર સોંપી દીધું. એકંદર જોઈએ તો ત્રીશીની આખરમાં દેશી
રજવાડાંઓમાં લોકશાહી સ્થાપવાનો પ્રયાસ નિષ્ફળ નીવડ્યો, છતાં આ કામમાં મળેલો
અનુભવ આઝાદી પછી ઉપયોગી થઈ પડ્યો.

સન ૧૯૩૮ની આખરમાં સુભાષે જાહેર કર્યું કે પોતે કૉંગ્રેસ પ્રમુખ તરીકે બીજા વરસે પણ
ચાલુ રહેવા ઇચ્છે છે. પહેલી વખત પણ સુભાષની પસંદગી વલ્લભભાઈને ગમી ન હતી. આ
વખતે તેમણે વાંધો ઉઠાવ્યો. આ પ્રત્યાઘાતમાં થોડું અંગત તત્ત્વ પણ હતું. વિઠ્ઠલભાઈના
વસિયતનામામાં સુભાષે ભજવેલા ભાગ અંગે વલ્લભભાઈને જાગેલી કુશંકાઓ હજી શમી ન
હતી અને સુભાષની કાર્યક્ષમતા અંગે પણ તેમનો અભિપ્રાય સારો ન હતો. બીમાર પડેલા
રાજેન્દ્રપ્રસાદને સન ૧૯૩૮ના જુલાઈના પત્રમાં વલ્લભભાઈ લખે છેઃ "જવાહરલાલ
ઓછામાં ઓછા ચાર મહિના યુરોપમાં રહેશે. તમે છ મહિના માટે જવાના છો. અને અમારે
એવા પ્રમુખ જોડે કામ પાડવાનું છે કે જેને પોતાના કામની કશી સમજ નથી."૧૭૪
વસિયતનામાની બાબત ઊભી થઈ ન હોત અથવા સુભાષની આવડત માટે સારો અભિપ્રાય
હોત તોપણ સુભાષની ફરી વરણીનો વલ્લભભાઈએ વિરોધ કર્યો હોત.