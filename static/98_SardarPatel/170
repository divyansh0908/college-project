૧૭૦ પટેલ

કૉંગ્રેસના નવા પ્રમુખની વરણી વખતે ઘણા લોકોને વલ્લભભાઈના નામનો ખ્યાલ
આવ્યો. ગાંધીજીએ સ્વરાજ પક્ષને કબજો સોંપી દીધા પછી વલ્લભભાઈ અને ગુજરાત
પ્રાંતિક કૉંગ્રેસ સમિતિ કૉંગ્રેસના રાષ્ટ્રીય સ્તરથી અળગાં પડી ગયાં હતાં. કૉંગ્રેસ અથવા
પ્રાંતિક સમિતિએ બારડોલીની લડતમાં કશો ભાગ લીધો ન હતો. પ્રાંતિક સમિતિના અધ્યક્ષ
તરીકે નહીં પણ ખેડૂતોનો વિશ્વાસ સંપાદન કરનાર વ્યક્તિ તરીકે વલ્લભભાઈએ ખેડૂતોની
આગેવાની લીધી હતી. પણ વીસીના દાયકાની શરૂઆતમાં કૉંગ્રેસનું જે સ્વરૂપ હતું તે સન
૧૯૨૮ પછી ધીમે ધીમે વધારે સ્પષ્ટ બનવા લાગ્યું. બારડોલીએ આખા હિંદુસ્તાનમાં લડી
લેવાનો આત્મવિશ્વાસ જગાવ્યો હતો. "ભારતનું બારડોલીકરણ" એ શબ્દપ્રયોગ તરીકે
અને અપેક્ષા તરીકે ઝડપભેર પ્રસરવા લાગ્યો. કલકત્તામાં ડિસેમ્બરની આખરમાં મળનાર
કૉંગ્રેસ અધિવેશનના પ્રમુખ તરીકે વલ્લભભાઈની વરણી યોગ્ય દેખાવા લાગી. કેટલીક
પ્રાંતિક સમિતિઓએ વિધિપુરઃસર તેમના નામનો પ્રસ્તાવ પણ મંજૂર કર્યો. બારડોલીનો
વિજય મળ્યા અગાઉ ખુદ મોતીલાલ નેહરુએ વલ્લભભાઈનું નામ સૂચવ્યું હતું. સન
૧૯૨૮ના જુલાઈની ૧૧મી તારીખે મહાત્માજીને લખેલા પત્રમાં તેમણે જણાવ્યું કેઃ

આજે વિજયી વીર તો વલ્લભભાઈ છે, તેમાં મને શંકા નથી અને તેમને મુગટ ચડાવવો
જોઈએ. પણ તેમને ન મૂકવા હોય તો બધી બાબતોનો વિચાર કરતાં, જવાહરની પસંદગી
સૌથી સારી ગણાય.૨૦૭

જવાહરના નામની દરખાસ્ત મૂકવામાં કેવળ પિતા તરીકેના ઉમળકા ઉપરાંત ઘણું છે.
યુવાન, ગોરા, દેખાવડા, જવાહરલાલ તરવરિયા અને સક્ષમ મનોવૃત્તિ ધરાવતા હતા.
મહેનતુ જવાહર આવેગ અને સફાઈપૂર્વક ઉદ્દામવાદી અને આકર્ષક દર્શન રજૂ કરતા હતા અને
યુવાન પેઢીના આગેવાન બની ગયા હતા. સન ૧૯૨૭ના ડિસેમ્બરમાં કૉંગ્રેસના મદ્રાસ
અધિવેશનમાં જવાહરે "મુકમ્મલ રાષ્ટ્રીય આઝાદી"નો ઠરાવ રજૂ કર્યો હતો અને યુવાનોના
લાડીલા બની ગયા હતા. જવાહરલાલ ઉતાવળિયા છે તેવું કહીને ગાંધીજીએ તેમને વાર્યા
હતા. આદર્શ બદલવાને બદલે લડતની તરકીબો વારંવાર ઘૂંટવાની વધારે જરૂર છે તેવું
મહાત્માજીને લાગતું હતું. પણ જવાહરલાલ કરતાં છ વરસ નાના સુભાષ બોઝ સન ૧૯૨૮માં
કૉંગ્રેસ સિંહાસનના ઉમેદવાર ન હતા પણ આવેગ, વક્તૃત્વશક્તિ, કામગરાપણું, આકર્ષક
વ્યક્તિત્વ અને ઉદ્દામવાદી હોવાની છાપ - આ બધી બાબતોમાં બોઝ અને જવાહરલાલ
બરાબરિયા હતા. "સ્વાયત્ત શાસન" નહીં પણ "મુકમ્મલ આઝાદી"ની માગણીની
બાબતમાં બોઝ જવાહરલાલના સાથી હતા. તફાવત માત્ર એટલો હતો કે જવાહરલાલનું
દર્શન વધારે વિશ્વવ્યાપી હતું, બોઝ કરી બતાવવા આતુર હતા.

મોતીલાલે કાગળમાં ઊભા કરેલા પ્રશ્નનો ઉકેલ ગાંધીજીએ એવો સૂચવ્યો કે ખુદ
મોતીલાલે પ્રમુખ બનવું. વલ્લભભાઈ સન ૧૯૨૮માં વિખ્યાત વીરનર હતા. જવાહર અને
બોઝ યુવાનોનાં આકર્ષણકેન્દ્ર હતા, તો મોતીલાલજીએ બધા પક્ષો અને બધી કોમોને
સ્વીકાર્ય હોય તેવું ભારતીય બંધારણ ઘડી કાઢવાનો પ્રયાસ કરીને સહુ કોઈની ચાહના મેળવી
લીધી હતી. આપણે જોઈ ગયા છીએ કે મદ્રાસ અધિવેશનમાં આવું બંધારણ ઘડી કાઢવા માટે
નિમાયેલી સમિતિના પ્રમુખ તરીકે મોતીલાલની વરણી કરવામાં આવી હતી.સાઇમન