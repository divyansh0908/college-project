૧૯૧૮-૨૨/સાથીદાર ૮૯

અંગ તરીકે સન ૧૯૨૦ના ઑક્ટોબરમાં વિદ્યાપીઠની સ્થાપના થઈ હતી. વિદ્યાપીઠને પોતાના
"દત્તક બાળક" તરીકે સ્વીકારી લઈને વલ્લભભાઈએ તેને આર્થિક રીતે પગભર કરવા માટે
અથાક જહેમત ઉઠાવી.૧૩૦ જીવતરામ કૃપાલાણી, કાકા કાલેલકર, ગિડવાણી, કિશોરલાલ
મશરૂવાળા જેવા ઓજસ્વી પ્રાધ્યાપકો થોડા વખતમાં વિદ્યાપીઠમાં જોડાયા.

મ્યુનિસિપાલિટીમાં પણ વલ્લભભાઈની પ્રવૃત્તિમાં ઓટ આવી. થોડા વખત પછી
વલ્લભભાઈએ ફરી પાછું પૂરા જોસથી કામ ઉપાડ્યું. પણ સન ૧૯૨૦માં તેમણે બે
બાબતમાં પોતાનું ધ્યાન કેન્દ્રિત કર્યું. શહેરમાં ગીચતા ઓછી કરવા માટે બીજો રાજમાર્ગ
બાંધવાની દરખાસ્ત તેમણે જુલાઈમાં રજૂ કરી.૧૩૧ આ વરસની આખરમાં અસહકારની લડત
શરૂ થયા પછી મ્યુનિસિપાલિટીની શાળાંઓને સરકારી અંકુશમાંથી મુક્ત કરવા માટેની
વિખ્યાત જેહાદ તેમણે ઉપાડી.

કેટલાક પ્રખ્યાત આગેવાનો અસહકારના ટીકાકાર બન્યા હતા. કવિવર ઠાકુરે નકારાત્મક
વલણની ટીકા કરી અને ચેતવણી ઉચ્ચારી કે "કેવળ પરદેશીઓ જ નહીં પણ આળસ અને
અજ્ઞાન"માંથી પણ ભારતને મુક્ત કરવું પડશે.૧૩૨ ઍની બિસેન્ટનો મત એવો હતો કે
"ગાંધીજી અરાજકતાનાં મૂળ વાવી રહ્યા છે" પણ સન ૧૯૨૧માં ભારતમાં અસાધારણ
અને ઓજસ્વી બનાવો બનવા લાગ્યા. એકલા વલ્લભભાઈએ જ વકીલાત છોડી તેમ ન હતું.
કલકત્તામાં ચિત્તરંજનદાસ, અલ્લાહાબાદમાં મોતીલાલ અને જવાહરલાલ નેહરુએ પણ
પોતપોતાની વકીલાત છોડી દીધી અને વૈભવી અને એશઆરામની જિંદગી પણ તજી દીધી.
મદ્રાસમાં રાજગોપાલાચારી અને ટી. પ્રકાશમે અને પટણામાં રાજેન્દ્ર પ્રસાદે પોતાની
કારકિર્દી અને આરામનો ત્યાગ કર્યો. સેંકડો વકીલોએ તેમનું અનુકરણ કર્યું. વાયવ્ય સરહદના
વંકા વિસ્તારમાં ખાન અબ્દુલ ગફ્ફાર ખાન સરકાર સામે લડવા ઊભા થયા. કલકત્તામાં ઉર્દૂ
ભાષાના પ્રખર લેખક, વિદ્વાન મૌલાના અબૂલ કલામ આઝાદે પણ આવું વલણ અપનાવ્યું.
દિલ્હીના જાણીતા હકીમ અજમલ ખાને પોતાનાં ખિતાબ અને માનચાંદ તજી દીધાં.

સેંકડો ઓજસ્વી યુવાનો સરકારી કૉલેજોમાંથી નીકળી ગયા. ગુજરાતમાં ગૂજરાત
વિદ્યાપીઠ, બનારસમાં કાશી વિદ્યાપીઠ, અલીગઢ(પાછળથી દિલ્હી)ની જામિયા મિલિયા,
સનંદી નોકરીનો ત્યાગ કરીને સુભાષચંદ્ર બોઝ જેના પ્રાચાર્ય બન્યા હતા તે કલકત્તાની બંગાલ
નેશનલ કૉલેજ, પટણાની નેશનલ કૉલેજ, મદ્રાસમાં સ્વાધીનતા વિદ્યાલય જેવી
મહાશાળાઓમાં આ યુવાનો જોડાયા. કેટલાક યુવાનો ખાદી પ્રચાર અને હિંદુસ્તાની પ્રચાર
અથવા હરિજન ઉદ્ધાર, દારૂબંધી, હિંદુ-મુસ્લિમ એકતા, આદિવાસી કલ્યાણ, અથવા
ખિલાફતની સ્થાપના માટે પ્રવૃત્તિઓ ચલાવવા લાગ્યા. કેટલાંક સ્થળોએ ખેડૂતો અદાલતનો
આશરો લીધા સિવાય પોતાના ઝઘડાઓ પતાવવા લાગ્યા. દારૂબંધીની જેહાદથી સરકારી
તિજોરીને નુકસાન થયું. હિંદુ-મુસલમાનો વચ્ચે અભૂતપૂર્વ ભાઈચારો સ્થપાયો. રૂઢિચુસ્ત
બ્રાહ્મણો પણ મુસલમાનોને પોતાને ત્યાં જમાડવા લાગ્યા. સંખ્યાબંધ મુસલમાનોએ ઈદની
ઉજવણીમાં ગોમાંસ વાપરવાનું છોડી દીધું. વાઇસરૉય ચેમ્સફોર્ડના અનુગામી લૉર્ડ રીડિંગે
પોતાના પુત્ર પર લખેલા પત્રમાં "હિંદુ-મુસલમાનો વચ્ચેની ખાઈ પર બંધાયેલા પુલ"નો
ઉલ્લેખ કર્યો.૧૩૩