૧૭૨ પટેલ

કૉંગ્રેસ અધિવેશનની સાથોસાથ કલકત્તામાં મળેલી સર્વપક્ષીય પરિષદમાં જિન્નાહ અને
મહમ્મદ અલીએ હેવાલ પર હલ્લો કર્યો. મધ્યસ્થ અને પ્રાંતિક ધારાસભાઓમાં
મુસલમાનોના પ્રતિનિધિત્વ માટે હેવાલમાં કરવામાં આવેલી જોગવાઈ અપૂરતી છે તેવું તેમને
લાગતું હતું. લિબરલ પક્ષના આગેવાન તેજબહાદુર સપ્રુએ જિન્નાહને "અતિશય લાડકોડથી
બગડેલા બાળક" ગણાવ્યા છતાં જિન્નાહની માગણી મંજૂર કરીને વાત પૂરી કરવી તેવી
વિનંતી તેમણે કૉંગ્રેસને કરી.૨૧૦ આવું કરવાથી હિંદુઓ અને શીખો નારાજ થશે તેવા ડરને
કારણે કૉંગ્રેસે સપ્રુની વિનંતીનો અસ્વીકાર કર્યો. કલકત્તાથી "રસ્તા અલગ પડી ગયા" તેવું
વર્ણન જિન્નાહે કર્યું છે.૨૧૧ ગુસ્સે ભરાયેલા મહમ્મદ અલીએ "હવે પછીથી મુસલમાનોને
કૉંગ્રેસની સભાઓમાં ભાગ ન લેવા"ની અપીલ કરી.

કૃપાલાણીજીએ આપેલા આંખો દેખ્યા હેવાલ મુજબ કલકત્તામાં થયેલી તડાફડીમાં
વલ્લભભાઈ તદ્દન તટસ્થ રહ્યા. વલ્લભભાઈ અથવા બારડોલી વિશે બધા પ્રતિનિધિઓને
જાણકારી ન હતી તેવું પણ દેખાય છે.

આ ચર્ચાઓમાં હું અને વલ્લભભાઈ ક્વચિત્ હાજરી આપતા. આખો દિવસ શહેરમાં
રખડ્યા પછી અમે સાંજે કૉંગ્રેસ મંડપમાં પહોંચ્યા અને બેઠકમાં હાજરી આપવાનું નક્કી
કર્યું. મારી પાસે મારો પાસ હતો પણ વલ્લભભાઈ પાસ ઉતારે મૂકી આવ્યા હતા.
દરવાજે ઊભેલા સ્વયંસેવકોએ તેમને પંડાલમાં દાખલ થવા દીધા નહીં. મારા સાથીદાર
બારડોલી લડતના વિખ્યાત સરદાર વલ્લભભાઈ પટેલ છે તેવું મેં તેમને જણાવ્યું તેની
કશી અસર પડી નહીં. તેમણે બારડોલી કે સરદારનું નામ સાંભળ્યું ન હતું. અમારે પાછા
ઉતારે આવવું પડ્યું પણ તેથી ખાસ કંઈ નિરાશા ન થઈ.૨૧૨

કલકત્તા અધિવેશને બારડોલી અંગે વલ્લભભાઈનું અભિવાદન કર્યું. વિષયવિચારિણી
સમિતિમાં અભિનંદન ઠરાવની ચર્ચા થઈ ત્યારે "પૂર્ણ સ્વરાજ"ના ટેકેદારો તેમાંથી
"સરદાર" શબ્દ કઢાવી નાખવામાં સફળ થયા. તેમની દલીલ એવી હતી કે તમામ પ્રકારનાં
માનઅકરામ અને ખિતાબો સામંતશાહીનાં સૂચક છે. વલ્લભભાઈએ પાછળથી કહ્યું કે
"મારું 'સરદાર'પણું કૉંગ્રેસે કાઢી નાખ્યું તે બરાબર થયું"૨૧૩ પણ આ નામ કાઢી નાખવાનો
આગ્રહ સેવનાર લોકો રૂઢિપ્રયોગો કરતાં ઠરાવો અને સુધારાઓ વધારે મહત્ત્વના સમજતા
હતા. "સરદાર" શબ્દ કાઢી નાખેલો ઠરાવ અધિવેશનમાં રજૂ થયો. તરત જ સભામાં
અવાજ ઊઠ્યો "સરદાર ક્યાં છે ?" ક્યાં હતા સરદાર ? ગુજરાતના પ્રતિનિધિઓ જોડે
પલાંઠી વાળીને જમીન પર બેઠા હતા. લોકોએ બૂમ મચાવી. "સરદાર ઊભા થાય અને
અમને જોવા મળે." સરદાર ઊભા થયા. હાથ જોડીને સૌને નમસ્કાર કર્યા. ચારે તરફથી
અવાજ ઊઠ્યોઃ "મંચ પર આવો." વલ્લભભાઈએ હાથથી ના પાડી અને પાછા બેસવા
જતા હતા. પણ તેમની મરજી વિરુદ્ધ તેમને ધકેલવામાં આવ્યા અને મંચ પર ચડાવવામાં
આવ્યા. ચારે તરફ તાળીઓનો ગડગડાટ થયો અને લાંબો વખત ચાલુ રહ્યો. અવાજ બંધ
પડ્યો ત્યારે વલ્લભભાઈએ આભાર માન્યો. આ પ્રસંગે હિંદીમાં બે વાક્યો બોલ્યા, તેટલું
જ કલકત્તામાં જાહેરમાં બોલ્યા. પણ કૉંગ્રેસ અધિવેશનને જરૂરી સંદેશો મળી ગયો કે
શબ્દોની કિંમત કાર્ય કરતાં ઓછી છેઃ

બારડોલીના ખેડૂતોના અભિવાદન માટે હું આપ સૌનો આભારી છું. તેમણે કર્યું છે તેની
આપ ખરેખરી કદર કરવા ચાહતા હો તો તમે તેમને રસ્તે ચાલશો તેટલી આશા રાખું છું.૨૧૪