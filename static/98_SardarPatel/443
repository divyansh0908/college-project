૧૯૪૭-૪૮/સરટોચ ૪૪૩

આ કાગળ મહાજનને મળ્યો તે પહેલાં તો કાશ્મીર પર ચડાઈ શરૂ થઈ ચૂકી હતી.
ઑક્ટોબરની ૨૨મી તારીખે ૫,૦૦૦ શસ્ત્રસજ્જ સરહદી લોકો કાશ્મીરમાં ઘૂસ્યા. તેઓ ૩૦૦
લૉરીઓમાં આવ્યા હતા અને તેમાં વધારાનાં શસ્ત્રો તેમ જ દારૂગોળો પણ હતાં.
ઘૂસણખોરોએ મુઝફરાબાદ કબજે કરીને બાળી મૂક્યું. તે દિવસે જ તે શહેરના લશ્કરી દળના
લેફ્ટ. કર્નલ નારાયણસિંઘની હત્યા કરીને તેમની ટુકડીના મુસલમાન સૈનિકો ફરી બેઠા અને
હુમલાખોરો સાથે ભળી ગયા. મેનનના કહેવા મુજબ આ સૈનિકો જ ઘૂસણખોરોની પહેલી
હરોળ બની ગયા. "તમારી ટુકડીના અર્ધા ઉપરાંત મુસલમાન સૈનિકો પર વિશ્વાસ રાખી
શકાય કે નહીં" તેવા મહારાજાએ પૂછેલા સવાલના ઉત્તરમાં નારાયણસિંઘે કહ્યું હતું કે
"મુસલમાન સૈનિકો ડોગ્રા કરતાં વધારે વિશ્વાસપાત્ર છે.૭૪ રાજ્યની સેનાના મુખ્ય
સેનાપતિ બ્રિગેડિયર રાજીંદરસિંઘ ૧૫૦ સૈનિકો સાથે હુમલાખોરો સામે ધસી ગયા. ઉરીમાં
બે દિવસ લડાઈ ચાલી. કાશ્મીરની ખીણમાં દાખલ થવાના અને રાજધાની શ્રીનગર
પહોંચવાના દરવાજા જેવા બારામુલ્લા સુધી દુશ્મનને પહોંચતો અટકાવવાનો તેમનો ઇરાદો
હતો. બ્રિગેડિયર અને તેમના તમામ સૈનિકો હણાયા, પણ જે સમય મળી ગયો તે અતિશય
મૂલ્યવાન હતો. ઑક્ટોબરની ૨૩મી તારીખે મહાજને સરદારને લખ્યું કે "અમારું લગભગ
આખું સૈન્ય તેમ જ પોલીસ દળ કાં તો ફરી બેઠાં છે અને કાં તો કામ કરવાનો ઇન્કાર કરે
છે."૭૫ ઑક્ટોબરની ૨૪મી તારીખે હુમલાખોરોએ રાહુરાનું વીજળીમથક કબજે કરીને
શ્રીનગરનો વીજળીપુરવઠો બંધ કરી નાખ્યો. ૨૪ની રાત્રે હુમલાખોરો બારામુલ્લા નજીક
આવી પહોંચ્યા. રાજધાની માત્ર ૪૦ માઈલને અંતરે હતી.

ચૌધરી મહમ્મદઅલી આ સમયે પાકિસ્તાનના અગ્રગણ્ય અધિકારી હતા અને પાછળથી
વડા પ્રધાન થયા. સન ૧૯૬૭માં તેમણે કહ્યું છે કે (સન ૧૯૪૭ના) ઑક્ટોબરની ૨૧મી
તારીખે લિયાકતઅલી ખાને મને અસામાન્ય ઉશ્કેરાટ સાથે જણાવ્યું કે "હજારો
સરહદવાસીઓનું લશ્કર કાશ્મીર તરફ ધસી રહ્યું છે." મહમ્મદઅલીએ ઉમેર્યું છે કે
"સરકાર આ બાબતમાં કશું કરી શકવાની હાલતમાં ન હતી." ૭૬ આ સમયે પાકિસ્તાનના
સરકારી હેવાલ મુજબ પશ્ચિમ કાશ્મીરમાં પુંચના મુસલમાનો પર હરિસિંધના લશ્કરે
ગુજારેલા સિતમથી ઉશ્કેરાઈ ગયેલા પાકિસ્તાનના સરહદવાસીઓ આપમેળે મહારાજાના
પ્રદેશમાં ઘૂસી ગયા.૭૭

પણ આ સમયે વાયવ્ય સરહદ પ્રાંતના ગવર્નર સર જ્યૉર્જ કનિંગહામે જણાવ્યા મુજબ
પોતાના પ્રાંતના મુખ્ય મંત્રી અબ્દુલ કૈયુમખાન "સરહદના તાયફાવાળાઓને કાશ્મીરમાં
ચડાઈ કરવા માટે ઉશ્કેરી રહ્યા હતા, અને તેમની ચડાઈ માટે જરૂરી લશ્કરી વાહનોનો
બંદોબસ્ત પણ કરી રહ્યા હતા."૭૮ સપ્ટેમ્બરની ૨૪મી તારીખે જૂનાગઢને સીમાડે લશ્કર
ગોઠવવાના અગર સપ્ટેમ્બરની ૨૫મી તારીખે આરઝી હકૂમતની સ્થાપના કરવાના સરદારે
લીધેલા નિર્ણય સાથે કૈયુમખાનના પ્રયાસોને જોડી શકાય છે.૭૯ વળી નવાબ મહોબતખાનની
માફક મહારાજા હરિસિંઘ પણ પોતાના સધાર્મિકોની બહુમતી ધરાવતાં સંસ્થાનો સાથે
જોડાઈ જશે, તેવો ડર પણ કારણભૂત હોઈ શકે છે. પણ કાશ્મીરની ચડાઈની તૈયારી કેવળ
સરહદ પ્રાંતના મુખ્ય પ્રધાને જ કરી, તેવું નથી. પાકિસ્તાનના એક વરિષ્ઠ લશ્કરી અધિકારી
અકબરખાને આ પ્રયાસમાં પોતે અને પોતાના દેશવાસીઓ સંડોવાયા હોવાની ગવાહી
આપી છે.૮૦