૨૬૪ પટેલ

તો ઠીક છે, પણ આનાથી આપણું ધ્યેય જોખમમાં આવી પડે છે તેવું લાગે, તો આપણે
તાબડતોબ હોદ્દા છોડવા પડે.૧૦૨

વિરોધીઓને ટાળવા માટે વલ્લભભાઈએ ખાસ મહેનત કરી હતી. અધિવેશન અગાઉ બે
મહિના પહેલાં તેમણે રાજેન્દ્રપ્રસાદને પત્ર લખ્યો હતોઃ "મુંબઈમાં નરીમાને સામ્યવાદીઓ
જોડે હાથ મિલાવ્યા છે, પણ હજી ઉઘાડી રીતે આમ કર્યું નથી.... સમાજવાદીઓ જોર
જમાવી રહ્યા છે. પ્રતિનિધિઓની પસંદગી વખતે ગાંધીવાદી વિરોધી હોયતે બધાને કાઢી
નાખજો. હવે મક્કમ ધોરણ અપનાવવાનો સમય આવી લાગ્યો છે."૧૦૩ હરિપુરામાં સંઘર્ષ
થયો નહીં, પણ સમાજવાદીઓ અને સરદાર એકબીજાને છંછેડ્યા વગર રહી શક્યા નહીં.

ગાંધીજીનો પટેલ પર પત્ર, ૨૦-૨-૩૮: તમારા આજના ભાષણ અંગે દેવદાસે ફરિયાદ
કરી. પછી જયપ્રકાશ આવ્યા અને તેમણે આ બાબતમાં ઘણી વેદના ઠાલવી. તમારું
ભાષણ વધારે પડતું કડક હતું, તેવું મને લાગે છે. તમે આ રીતે સમાજવાદીઓને તમારા
પક્ષે જીતી શકશો નહીં.... ફટકાની સામે ફટકો મારવાનું આપણાથી કરાય નહીં.૧૦૪

હરિપુરામાં ગાંધીજી અને વલ્લભભાઈની સહાયથી પસંદ કરવામાં આવેલી સુભાષની
કારોબારીમાં કોઈ સમાજવાદી હતો નહીં. અગાઉની કારોબારીના સમાજવાદી સભ્ય અચ્યુત
પટવર્ધન વલ્લભભાઈના વર્તનથી અતિશય પ્રભાવિત થયા. "હરિપુરામાં સરદાર મારી
માતાને મળવા આવ્યા અને તેમની પૂરી દેખભાળ થાય છે કે, તેની પૂછપરછ કરી."૧૦૫
બીજા સમાજવાદી આગેવાન મિનુ મસાણી પોતાને કૉંગ્રેસ કારોબારીમાં લેવાશે તેવી અપેક્ષા
સેવતા હતા. પોતે પડતા મુકાયા બાબતની ફરિયાદ તેમણે મહાત્માજીને કરી, ત્યારે
ગાંધીજીએ કહ્યું કે "વલ્લભભાઈ કહેતા હતા કે તમે નરીમાનને ટેકો આપેલો."મસાણીએ
ઇનકાર કર્યો, "હું નરીમાનની બાબતમાં હંમેસાં તટસ્થ રહ્યો છું." ગાંધીજીએ ચકાસણી
કરી ત્યારે નરીમાન તરફી હોવાનો આક્ષેપ વલ્લભભાઈએ પાછો ખેંચી લીધો. પણ
'મસાણીની વરણી થાય તો મુંબઈમાં સદોબા પાટિલ નબળા પડે' તેવું કારણ આપ્યું.
વલ્લભભાઈનું "આ સાચું કારણ" મસાણીને જણાવીને ગાંધીજીએ ઉમેર્યું કે "સરદારના
મનમાં તમારી સામે કશું નથી. તેમની જીભે કાંટા છે પણ તેઓ જેટલું ભસે છે તેટલું કરડતા
નથી."૧૦૬

હરિપુરામાં ગાંધીજીએ કહ્યું, "હું અને સરદાર એકબીજાથી બહુ નજીક છીએ. અમે એક
જ છીએ, સરખી રીતે વિચારીએ છીએ અને સરખી રીતે વર્તીએ છીએ."૧૦૭

કૉંગ્રેસ પાર્લમેન્ટરી બોર્ડના અધ્યક્ષ તરીકે વલ્લભભાઈએ કૉંગ્રેસની પ્રાંતિક સરકારો પર
"મધ્યસ્થ" દેખરેખ રાખવાનું કામ બજાવ્યું. ધારાસભાની સત્તા પર કાપ મુકાતો હતો પણ
તે અનિવાર્ય હતું. કૉંગ્રેસના પ્રાંતિક એકમો અખિલ ભારતીય સ્તરની એક સંઘર્ષમય
સંસ્થાનાં અંગ હતા. અને તેથી મધ્યસ્થ સત્તા વગર ચાલે તેમ ન હતું. સરકારે પણ આ
વાતની નોંધ લીધી અને વાઇસરૉય લૉર્ડ લિનલિથગોએ સન ૧૯૩૮ના ઉનાળામાં કહ્યું કે
"વલ્લભભાઈનું મહત્ત્વ સતત વધતું જાય છે."૧૦૮