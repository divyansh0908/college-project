૨૯૮ પટેલ

સરદારને લાગ્યું નહીં અને ગાંધીજીને લાગ્યું કે સારવાર પૂરતો સમય લેવાઈ નથી. લડતની
વાતો થતી અને દેશની પરિસ્થિતિનું અવલોકન પણ કરવામાં આવતું. જર્મનીએ જૂનમાં
રશિયા પર હુમલો કર્યો હતો. સુભાષ બોઝ અટકાયતમાંથી છટકી ગયા હતા અને દેશની
બહાર ચાલી ગયા હતા. ટાગોર ઑગસ્ટમાં ગુજરી ગયા. સપ્ટેમ્બરમાં ચર્ચિલે સ્પષ્ટ
શબ્દોમાં જાહેર કર્યું હતું કે આટલાંટિક ચાર્ટર ભારતને લાગુ પાડવામાં આવશે નહીં.
ઑક્ટોબર ૩૧મી તારીખે મહાત્માજીએ વલ્લભભાઈને ચિઠ્ઠી લખી :

ભાઈ વલ્લભભાઈ, તમારો જન્મદિવસ આજે છે તેવું મેં સાંભળ્યું.... સ્વરાજ મેળવ્યા
પહેલાં આપણે જવાનું નથી તે યાદ રાખજો.૬૫

મુદત પૂરી થયે રાજાજી ઑક્ટોબરની છઠ્ઠી તારીખે છૂટ્યા હતા. નવેમ્બરમાં રાજાજી
સેવાગ્રામ આવ્યા. ગાંધીજી અને વલ્લભભાઈને તેમણે જણાવ્યું કે સત્યાગ્રહ પડી ભાંગ્યો
હતો, તેથી પોતે આ સત્યાગ્રહ મોકૂફ રાખીને બ્રિટનને એક તક આપવાના પક્ષમાં હતા.
મહાત્માજી અને સરદારે તેમને જણાવ્યું કે બ્રિટન મહત્ત્વનું કોઈ પગલું ભરશે તેવું પોતાને
લાગતું નથી. વલ્લભભાઈ સેવાગ્રામ છોડીને મુંબઈ ગયા પછી ચાર દિવસે સરકારે આઝાદ,
જવાહર તથા અન્ય સત્યાગ્રહીઓને છોડી મૂક્યા. ગાંધીજીએ જાહેર કર્યું કે વ્યક્તિગત
સત્યાગ્રહ ચાલુ રહેશે, પણ કારોબારીના સભાસદો અને મહાસમિતિના સભાસદો ફરીથી
ધરપકડ વહોરી લેશે નહીં.

ડિસેમ્બરની ૭મી તારીખે પર્લ હાર્બરનો બનાવ બન્યો. જાપાન પ્રશાંત મહાસાગરમાં
છવાઈ ગયું અને અમેરિકા સાથી રાજ્યોને પક્ષે યુદ્ધમાં જોડાયું. રાજાજીના હાથ વધારે
મજબૂત બન્યા. ડિસેમ્બરની આખરમાં કારોબારીની બારડોલીમાં મળેલી બેઠકમાં
રાજાજીની રાહબરી સ્વીકારી લઈને "નવી ઊભી થયેલી પરિસ્થિતિ"નો સ્વીકાર કરવામાં
આવ્યો અને જાપાની આક્રમણ સામે ભારતનો બચાવ અહિંસક રીતે કરવાની અશક્યતા
જાહેર કરવામાં આવી. સત્યાગ્રહ મોકૂફ રાખવામાં આવ્યો. ભારતને આઝાદી આપવામાં
આવે તો હિંદુસ્તાન સાથીઓને પક્ષે લડશે, તેવી જાહેરાત કારોબારીએ કરી. "ફરી કદાપિ"
ગાંધીજીથી છૂટા ન પડવાનું વચન યાદ રાખીને વલ્લભભાઈ આ જૂથમાં જોડાયા નહીં. પણ
ઘણાખરા કૉંગ્રેસીઓ તેમાં જોડાયા.

"સરદારના રાજમાં"૬૬ બારડોલીમાં મહિનોદિવસ ગાળનાર ગાંધીજીએ કહ્યું કે લડાઈમાં
ઝંપલાવવા તૈયાર કૉંગ્રેસની આગેવાની પોતે ઉપાડી શકે નહીં પણ ગાંધીજીએ કારોબારીનો
ત્યાગ કર્યો નહીં, અને જાન્યુઆરીમાં મહાસમિતિ વર્ધામાં મળી ત્યારે ગાંધીજીએ આ
ઠરાવને બહાલી આપવાની સલાહ આપી. વલ્લભભાઈ અને રાજેન્દ્રપ્રસાદે વર્ધામાં રાજાજીના
ઠરાવનો વિરોધ કર્યો અને જવાહરલાલે રાજાજીના માર્ગને "સુંવાળો માર્ગ" ગણાવ્યો, છતાં
રાજાજીની સમજાવટ, જાપાનની ઝડપી વિજયકૂચ અને ગાંધીજીની સલાહને કારણે
બારડોલીની રાજનીતિ મંજૂર થઈ. ગાંધીજીએ સમજ પાડી :

સરકાર પાસેથી કશી આશા રાખી શકાય તેમ નથી, તે વાત કદાચ સાચી છે... પણ આ
ઠરાવથી કૉંગ્રેસ આશાભરી દુનિયા જોડે ગોઠવાઈ જાય છે. અહિંસાના અશક્ય આદર્શને