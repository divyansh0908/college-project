૫૨૦ પટેલ

જહાજમાં મુંબઈથી કન્યાકુમારી જઈને પાછા આવ્યા. જહાજ ગોવા પાસેથી નીકળ્યું ત્યારે
જહાજના કપ્તાન ઍડમિરલ બર્નાર્ડ જોડે વાતો કરી અને પોર્ટુગાલના કબજા તળેના કિનારે
ઉતરાણ કરવામાં કેટલો સમય લાગે તેની પૂછપરછ કરી. કન્યાકુમારીમાં ભૌગોલિક દર્શનથી
સરદારની ઇતિહાસદૃષ્ટિ જાગ્રત થઈ, અને તેમણે શંકરને કહ્યું કે "તમે અત્યારે ભારત-
માતાને ચરણે છો. આંખો બંધ કરીને થોડી વાર કન્યાકુમારી અને હિમાલય વચ્ચે પથરાયેલા
પ્રદેશનો વિચાર કરો અને આ બધું એક અખંડ પટમાં વણાયું છે તેનો ખ્યાલ કરો."૧૩૩

વિદેશયાત્રાથી દરેક વખતે નેહરુ તાજા થઈ આવે છે અને તેમની તંદુરસ્તીમાં સુધારો થાય
છે, તે તરફ ધ્યાન દોરીને રાજાજીએ વલ્લભભાઈને સન ૧૯૪૯ના એપ્રિલમાં સલાહ આપી કે
"તમારે થોડો વખત ઇંગ્લૅન્ડ જઈ આવવું જોઈએ." વલ્લભભાઈનો મત જુદો હતો. તેમણે
કહ્યું કે, "અમારી જિંદગી જુદી છે. મને કામ કરવાની શક્તિ જોઈએ છે."૧૩૪ નાનપણમાં
પરદેશ જવાની અદમ્ય ઇચ્છા હતી તે હવે તેમને પોતાની ફરજની ઉપેક્ષા જેવી લાગી.
હિંદુસ્તાનમાં લાંબી "રજાઓ" ભોગવવાથી તેમના શરીરને આરામ મળતો, પણ તેમનું
મન તો સતત સક્રિય રહેતું હતું, અને તેથી આવી રજાઓથી તેમનામાં શક્તિનો વધારો થતો
નહીં. "તમને ચિંતા કર્યા કરવાની ખરાબ ટેવ પડી છે"૧૩૫ અને "તમે આપણી તકલીફોને
કદી વિસારે પાડતા નથી" તેવા નેહરુએ તેમના પર મૂકેલા આક્ષેપો તદ્દન સાચા છે.૧૩૬
હળવા અથવા રમૂજી વાચન માટે દાક્તરે આપેલી "સલાહ બહેરા કાને" અથડાઈને પાછી
પડી.૧૩૭ વલ્લભભાઈ પોતે સતત નબળા પડી રહ્યા હતા અને તેમના મિત્રો પણ જવા લાગ્યા
હતા. સન ૧૯૪૯ના ઑક્ટોબરમાં દાક્તર કાનૂગા ગુજરી ગયા.

વલ્લભભાઈનો નંદુબહેન પર પત્ર, ૧૮-૧૦-૪૯ : ઘણા મહિના પછી પહેલી વખત
કલમ પકડી છે.... દાક્તર તો ગયા. તેમની અસહ્ય વેદનામાંથી ભગવાન તેમને છોડાવે,
તેવું આપણે સહુ માગતા હતા.... તમારાથી થયું તે બધું તમે કરી છૂટ્યાં છો. તમને હવે
ત્યાં ન ગમતું હોય તો વિધિ પતી ગયા પછી અહીં આવીને મારી જોડે રહી શકો છો.૧૩૮

છ મહિના પછી નંદુબહેનનો વારો આવ્યો. વલ્લભભાઈએ કાનૂગાના દીકરાને લખ્યું :
"નંદુબહેનનો શોક કરવાનો હોય નહીં. મને ખાતરી હતી કે દાક્તરના ગયા પછી નંદુબહેન
ઝાઝું જીવશે નહીં."૧૩૯ પણ આવી ખાતરીની સાથે શોક પણ આવતો, અને વલ્લભભાઈને
વધારે ને વધારે એકલતાનો અનુભવ થવા લાગ્યો. રાજધાનીમાં રહીને તેમણે બજાવેલું કામ
શકવર્તી હોવા છતાં દિલ્હી તેમનું વતન ન હતું. તેમને અનેક સાથીઓ મળ્યા હતા, પણ
મિત્રો મળ્યા નહીં. સન ૧૯૧૮ના ખેડા સત્યાગ્રહના બે પ્રણેતાઓમાંથી એક શંકરલાલ
બૅન્કરને તેમણે લખ્યું, "તમારા જેવા ગાઢ મિત્રો મને વધારે ને વધારે યાદ આવતા જ રહે
છે."૧૪૦ પણ વલ્લભભાઈ અમદાવાદ, બારડોલી કે મુંબઈ જાય ત્યારે ઘણાં સ્થાનો ઉજ્જડ
લાગતાં. ગાંધીજી, મહાદેવભાઈ અને કાનૂગાની ગેરહાજરી તેમને સાલતી.

પણ હૃદયની આ ભૂખ કંઈક અંશે મેનન, હીરુભાઈ પટેલ, આયંગાર અને શંકર જેવા
સાથીઓનાં પ્રેમ અને વફાદારીથી સંતોષાતી હતી. પ્રસંગોપાત્ત આ મિત્રો તેમને ભૂતકાળ
અથવા વર્તમાન કાળમાં ખેંચી જતા. આવા બુદ્ધિમંત શ્રોતાઓ વલ્લભભાઈને બહુ ગમતા.
સરદારે જે દરજ્જો અને વિશ્વાસ આપ્યા હતા તે આ સાથીઓ પણ વીસરી શકતા નહીં.
આયંગારે પાછળથી અનેક પ્રસંગો યાદ કર્યા છે કે જ્યારે પોતાનો અંગત મત જુદો હોવા છતાં