૩૫૬ પટેલ

બીજે દિવસે શબ્દોનું સ્થાન ગોળીઓએ લીધું. ૨૧મી ફેબ્રુઆરીએ કાંઠા પરના મરણિયા
વિદ્રોહીઓ અને તેમને બૅરેકમાં હડસેલી મૂકવા મથી રહેલા વફાદાર સૈનિકો વચ્ચે લાંબા
વખત સુધી ગોળીઓની રમઝટ ચાલી. સંખ્યાબંધ નોસૈનિકો હણાયા. અચ્યુત પટવર્ધન અને
સામ્યવાદી આગેવાનોના ટેકાથી અરુણાએ આ સૈનિકો તરફ સહાનુભૂતિ દર્શાવવા માટે
મુંબઈના કામદારો અને વિદ્યાર્થીઓને હડતાળ પાડવાનો અનુરોધ કર્યો. વલ્લભભાઈએ આ
હાકલનો વિરોધ કર્યો. કેટલાક કામદારોએ તેમની વાત સાંભળી, પણ સંખ્યાબંધ મજૂરો
અને વિદ્યાર્થીઓ ૨૨મી તારીખે શેરીઓમાં ઊભરાઈ પડ્યા. "દુકાનો તોડવામાં આવી,
રાહદારીઓને લૂંટી લેવામાં આવ્યા, સરકારી મકાનો સળગાવી મુકાયાં, રેલવે સ્ટેશનો અને
લાયબંબાઓને પણ આગ લગાડવામાં આવી." તેવું વલ્લભભાઈએ ગાંધીજીને લખ્યું છે.
"અંગ્રેજો અને અંગ્રેજી પહેરવેશ પ્રત્યે રીતસરની નફરત દેખાઈ આવી."૬૬

પણ વિદ્રોહીઓમાં "લડવામાં હોશ રહ્યા ન હતા. અને જે દુઃખપૂર્ણ ઘટના બની ગઈ
હતી, તેને પૂરેપૂરી વિસારે પાડવાની ઇચ્છા" રાખતા હતા.૬૭ "સૂચના" મળી હતી તે
પ્રમાણે તેઓ વલ્લભભાઈ પાસે ગયા હતા. તેમણે સ્પષ્ટ રીતે જણાવ્યું કે "નૌકાદળમાં
શિસ્ત હોવી જોઈએ" તેવા તેમના સરસેનાપતિના આગ્રહને પોતે પણ ટેકો આપે છે.૬૮
વલ્લભભાઈએ તેમને શરણાગતિ સ્વીકારી લેવાની સલાહ આપી. મધ્યસ્થ નૌદલ હડતાળ
સમિતિના પ્રમુખ ખાન ચાર દિવસથી ચાલી રહેલા વિદ્રોહથી એવા થાકી ગયા હતા કે
"ઊભા રહી શકતા નહીં" અને "વારંવાર રડી પડતા". ફેબ્રુઆરીની ૨૨મી તારીખે ખાને
વલ્લભભાઈની સલાહ નૌસૈનિકોને પહોંચાડી :

આજના કમનસીબ સંજોગોમાં કૉંગ્રેસની સલાહ એવી છે કે આપણે હથિયાર છોડી દેવાં
અને શરણાગતિની વિધિ પાળવી.... કોઈને ત્રાસ આપવામાં આવે નહીં, અને
નૌસૈનિકોની વાજબી માગણીઓ તાબડતોબ સ્વીકારી લેવામાં આવે તે માટે કૉંગ્રેસ
પોતાથી બનતા બધા પ્રયાસો કરશે. રાષ્ટ્રનેતાઓની દોરવણી અનુસાર ચાલવાનું આપણે
કબૂલ કર્યું છે, અને આપણને શરણે થઈ જવાની સલાહ આપવામાં આવી છે, તેથી
આપણે તે પ્રમાણે કરવું જોઈએ. આપણે બ્રિટિશોને નહીં પણ આપણા પોતાના લોકોને
શરણે જઈએ છીએ.૬૯

જિન્નાહની સલાહ જાણવાની ઇચ્છા મુસલમાન નૌસેનિકોએ દર્શાવી. મધરાત પછી
જિન્નાહે આપેલી સૂચના પણ આવી પહોંચી અને વલ્લભભાઈએ કહ્યું હતું તેવી જ સલાહ
જિન્નાહે આપી હતી. દરેક જહાજને શરણે થવાની નિશાની આપવામાં આવી અને તેની
સાથે વલ્લભભાઈની સલાહ તથા ખાતરી પણ પહોંચાડવામાં આવી. ફેબ્રુઆરીની ૨૩મી
તારીખે બળવો શમી ગયો.૭૦ પાછળથી દત્તે આ વિદ્રોહ "તદ્દન નિષ્ફળ" નીવડ્યાનું કહ્યું.૭૧

આ વિદ્રોહ અને મુંબઈમાં થયેલાં તોફાનોમાં ૨૩૬ માણસો મરાયા અને ૧૧૫૬ ઘાયલ
થયા. "સરદારે નૌસૈનિકોને તાબે થઈ જવા માટે સમજાવ્યા હોવાથી અને નૌસૈનિકો માટે
પડેલી સહાનુભૂતિ દર્શક હડતાળો અટકાવવા માટે તથા મવાલીગીરીનું અતિશય બીભત્સ
પ્રદર્શન વારંવાર ઉતારી પાડવા માટે સરદારે કરેલા પ્રયાસોથી, આ નુકસાન આટલેથી
અટક્યું" તેમ મુંબઈ સરકારે દિલ્હીના સત્તાધીશોને જણાવ્યું.૭૨