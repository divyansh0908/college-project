૧૯૪૭-૪૮/સરટોચ ૪૮૫

પંડિત નેહરુએ સમિતિની બેઠકમાં ખુલ્લી રીતે કહ્યું અને ખાનગી રીતે મને પણ બાંયધરી
આપી કે પોતે લશ્કરી પગલાં ભરવાનો હુકમ આપવાની પરવાનગી નહીં આપે. આ
રાજ્યમાં એવો કોઈ બનાવ બને - હિંદુઓની સામૂહિક કતલ થાય - તો પછી દુનિયાની
નજરમાં પણ ભારત સરકારનું લશ્કરી પગલું વાજબી ઠરે.૨૩૫

વલ્લભભાઈ આવી કોઈ ખાતરી આપવા તૈયાર ન હતા. તેમના મત પ્રમાણે હૈદરાબાદની
લુચ્ચાઈ "દૃઢ અને સ્પષ્ટ પગલાં ભરવા માટે" પૂરતું કારણ ગણાય.૨૩૬ ૨૧મી જૂને
માઉન્ટબૅટન ગયા, તે દિવસથી નહીં તોપણ જુલાઈની ૫મી તારીખે વલ્લભભાઈ દિલ્હી
પાછા ફર્યા, ત્યારથી હૈદરાબાદનો ધડો ભરાવાની શરૂઆત થઈ ગઈ. તેમના આગ્રહને કારણે
નાકાબંધી રીતસર જાહેર કરવામાં આવી અને સખત બનાવવામાં આવી. રાત્રે પાકિસ્તાનના
વિમાની મથકેથી ઊપડીને હૈદરાબાદ અને બીડરને હવાઈ મથકે ઉતરાણ કરનાર ચોરટા શસ્ત્ર
વેપારીઓને આડતિયા તરીકે રાખીને હૈદરાબાદ તેમના હાથમાં ફસાઈ પડ્યું. બીજા બનાવોને
કારણે પણ દખલગીરી માટેનો કેસ વધારે મજબૂત બનતો ગયો. રઝાકારો અને સામ્યવાદીઓ
વચ્ચેના સંબંધો વધારે ગાઢ બનતા ગયા. સરહદ પરનાં કેટલાંક ગામડાંઓમાં દિવસે
રઝાકારોનું અને રાત્રે સામ્યવાદીઓનું શાસન ચાલવા લાગ્યું.૨૩૭ "હૈદરાબાદના પશ્ચિમ
જિલ્લાઓમાં રઝાકારો અને પોલીસો સાથે મળીને હિંદુઓને રંજાડી રહ્યા છે, અને તેને
કારણે સંખ્યાબંધ હિંદુઓ હિજરત કરી રહ્યા છે," તેવો જાહેર આક્ષેપ કરીને નિઝામના
મંત્રીમંડળના હિંદુ સભાસદ જે. વી. જોશીએ જુલાઈની આખરમાં પોતાનું રાજીનામું
આપ્યું. સરહદ નજીકનાં ભારતીય ગામડાંઓ અને હૈદરાબાદમાંથી પસાર થનાર હિંદી
રેલવેઓ પર હલ્લા થવાના હેવાલો આવવા લાગ્યા. રઝાકારોએ વિદેશી મિશનરીઓ પર
હુમલાઓ કરીને કેટલીક સાધ્વીઓની આબરૂ લૂંટી હોવાનો આક્ષેપ પણ થયો.

સામા આક્ષેપો થયા અને વળતાં પગલાં ભરવામાં આવ્યાં. ઑગસ્ટની ૧૭મી તારીખે
લાયક અલીએ આક્ષેપ મૂક્યો કે, "આર્થિક નાકાબંધી સજ્જડ કરી લેવામાં આવી છે, અને
ભારતીય સૈનિકો હૈદરાબાદના વિસ્તારમાં વારંવાર ઘૂસી આવ્યા છે." "અમે રાષ્ટ્રસંઘમાં
જવાના છીએ" તેવું તેમણે જાહેર કર્યું. નિઝામે અમેરિકાના પ્રમુખને લવાદી કરવાની વિનંતી
કરી પણ તેમણે ના પાડી.

વલ્લભભાઈ લશ્કરી પગલાનો આગ્રહ કરવા લાગ્યા, ત્યારે માઉન્ટબૅટનને આપેલા
વચનને કારણે જવાહરલાલે તેનો વિરોધ કર્યો. પણ બધા પ્રધાનો વલ્લભભાઈ જેવો મત
ધરાવતા હતા, અને નવા ગવર્નર-જનરલ રાજાજી પણ આ મતના હતા. પોતે એકાકી પડી
ગયા છે તેવું જણાવીને નેહરુએ માઉન્ટબૅટનને લખ્યું કે "અહીં મોટા ભાગના લોકો મારો
પૂરેપૂરો અવિશ્વાસ કરે છે."૨૩૮ છેવટે નેહરુએ મમત છોડી દીધી અને રાજાજીએ નિઝામને
પત્ર લખીને રઝાકારો પર પ્રતિબંધ મૂકવાની અને ભારતીય સેનાને આમંત્રણ આપવાની
વિનંતી કરવી, તેવું તેમણે કબૂલ કર્યું. રાજાજીએ ઑગસ્ટની ૩૧મી તારીખે આવો પત્ર
લખ્યો. તેના જવાબમાં સપ્ટેમ્બરની ૫મી તારીખે તાર આવ્યો. રઝાકારો પર પ્રતિબંધ
મૂકવો તે "અવ્યવહારુ" હતું અને પોતાના પ્રદેશમાં ભારતીય સેનાને પ્રવેશ કરવા દેવાનો તો
"સવાલ જ ઊભો થતો નથી" તેવું નિઝામે જણાવ્યું.૨૩૯

હવે માત્ર એક જ માર્ગ હતો. પણ જવાહરલાલ હજુ બીજા વિચારો કરી રહ્યા હતા.
સપ્ટેમ્બરની ૮મી તારીખે મળેલી પ્રધાનમંડળની બેઠકનો હેવાલ મેનને આપ્યો છે :