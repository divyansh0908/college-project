૧૮૦ પટેલ

ગોળી ઘણી કડવી હતી, પણ વલ્લભભાઈએ આનાકાની વગર ગળે ઉતારી દીધી.
મહાત્માજીને અનુસરવાની પોતાની પ્રતિજ્ઞાને કારણે વલ્લભભાઈએ બધા જ આઘાત અને
અણગમાને ઊગતા જ દાબી દીધા. છતાં એક વસ્તુ ગાંધીજી, જવાહરલાલ અને બીજા બધા
જ સ્પષ્ટ રીતે સમજતા હતા કે ગુજરાતમાં ફક્ત પટેલ કહેશે તે જ થશે. ત્યાં કૉંગ્રેસ પ્રમુખ
કે ખુદ મહાત્માજીનું પણ કશું નહીં ઊપજે. આપણે અગાઉ જોયું કે વલ્લભભાઈએ
વિઠ્ઠલભાઈ માટે ૧૯૦૫માં જે ભોગ આપ્યો તેમાં એક શરતી હતી. તેવી જ રીતે ૧૯૨૯માં
તેમણે જવાહરલાલ માટે આપેલા ભોગમાં પણ એક મૂક શરતી હતી - ગુજરાતમાં
વલ્લભભાઈ ધારશે તેમ જ થશે.

આ તબક્કે ગાંધીજીની પસંદગી શા માટે જવાહરલાલ માટે હતી ? પોતાની હયાતીમાં
દીકરાને કૉંગ્રેસ પ્રમુખ જોવાની૧૫ ખ્વાહિશ ધરાવતા મોતીલાલ સન ૧૯૨૭થી ગાંધીજીની
પાછળ લાગ્યા હતા.૧૬ પણ સન ૧૯૨૭માં મહાત્માજીએ અન્સારીની વરણી કરી હતી. સન
૧૯૨૮ના જુલાઈનો પત્ર અગાઉ ટાંકવામાં આવ્યો છે તેમાં મોતીલાલે મહાત્માજીને
જવાહરની લાયકાત યાદ કરાવી હતી. સન ૧૯૨૯માં મોતીલાલે ફરી વખત આ મુદ્દો
ઉપાડ્યો હતો. પણ ગાંધીજીની પસંદગી સમજવા માટે મોતીલાલે કરેલાં દબાણ કે વિનંતી
મહત્ત્વનાં નથી. ગાંધીજીએ પોતાની વરણીનાં કારણો સન ૧૯૨૯ના જુલાઈમાં ખુલ્લી રીતે
જણાવ્યાં છે. પહેલું, નેહરુને કારણે યુવાન સ્ત્રીઓ અને પુરુષો કૉંગ્રેસી નેજા તળે એકઠાં
મળશે. બીજું, જવાબદારી આવી પડશે તો જુવાન માણસ ઘડાશે અને પરિપક્વ થશે.
'જુવાન માણસ' એટલે 'જવાહરલાલ' તે સમીકરણ સ્પષ્ટ હતું. ત્રીજું, કલકત્તા કૉંગ્રેસમાં
થયેલી શાબ્દિક ઝપાઝપી છતાં જવાહરલાલ પોતાના મંતવ્યને સ્વીકારશે, તેવું ગાંધીજીને
લાગતું હતું. ગાંધીજીએ કહ્યું કે "જવાહરલાલ ખુરસીમાં બેસે તે મારા બેસવા બરાબર
ગણાય." વળી ગાંધીજીએ સમજાવ્યું કે કૉંગ્રેસ પ્રમુખ આપખુદ હોતો નથી... ઇંગ્લૅંડના
રાજાની માફક કૉંગ્રેસ પ્રમુખ પણ પોતાના ખ્યાલ લોકો પર લાદી શકતો નથી."૧૭

બીજાં કારણો પણ હતાં. સન ૧૯૨૮ના ડિસેમ્બરમાં જિન્નાહે રસ્તા અલગ પડ્યાની
ઘોષણા કર્યા પછી ઘણા મુસલમાનોએ કૉંગ્રેસ જોડેના સંબંધ છોડયા હતા. વલ્લભભાઈ કરતાં
જવાહરલાલ તેમને ફરી આકર્ષવા માટે વધારે સક્ષમ હતા. કૉંગ્રેસ જોડેનો સંબંધ યથાવત્
ચાલુ રાખનાર અબુલ કલામ આઝાદે સન ૧૯૨૯માં ચોખ્ખું કહ્યું હતું કે "જવાહરલાલ
મુસ્લિમ યુવાનોને આકર્ષી શકશે."૧૮ જવાહરલાલ કૉંગ્રેસના પ્રમુખ હોય તો સામ્યવાદી
વિચારસરણી તરફ ઢળી રહેલા ઉદ્દામવાદી યુવાનો કૉંગ્રેસમાં રહેશે, અને જવાહરલાલના
ચરિત્રકાર બ્રેશરે કહ્યું છે તેમ "જવાહરલાલને પણ ઉગ્ર ઉદ્દામવાદ તરફ ઘસડાતા રોકી
શકાશે"૧૯ તેવી આશા ગાંધીજી સેવતા હતા. સન ૧૯૫૭-૫૯ અને સન ૧૯૬૭-૬૯માં
કેરળના મુખ્ય મંત્રી બનેલા સામ્યવાદી આગેવાન ઈ.એમ.એસ. નાંબુદ્રીપાદે આ ખ્યાલ
માર્ક્સવાદી પરિભાષામાં રજૂ કર્યો છેઃ "જવાહરલાલ જેવા યુવક આગેવાન અને પોતાના
ચાહક શિષ્ય"ને કૉંગ્રેસની ગાદી પર બેસાડીને ગાંધી 'ક્રાંતિકારી પરિબળોને' નાથવા ચાહતા
હતા. " આ પદાભિષેકને કારણે જવાહરલાલ મર્યાદા ઓળંગી શક્યા નહીં" તેવી નાંબુદ્રીપાદની
રજૂઆત તર્કશુદ્ધ દેખાય છે.૨૦

વલ્લભભાઈ અથવા જવાહરલાલ કરતાં પણ પહેલાં ગાંધીજીના સંપર્કમાં આવનાર
કૃપાલાણીજીએ સન ૧૯૭૦ના દાયકામાં લખ્યું છે કે જવાહરની વરણી કરવામાં મહાત્માજી
'રાજકીય ગણતરીથી નહીં પણ અંગત સંબંધોથી' દોરવાયા હતા. "ગાંધી-જવાહર બંને