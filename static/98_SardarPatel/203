૧૯૨૯-૩૪/રાજકેદી ૨૦૩

છ મહિના પછી ફરી વખત મોકો મળશે તો શું થઈ શકે છે, તે હું તમને કરી
બતાવીશ. તમે શા માટે આકળા-ઉતાવળા થાઓ છો ? તમે કંઈ છ મહિનામાં વૃદ્ધ થઈ
જવાના નથી.

તમે ખેડૂતો અને કામગારોની વાત કરો છો. ખેડૂતોની સેવા કરતાં કરતાં ડોસા થઈ
જવાનો મારો દાવો છે. તમારામાંથી કોઈની પણ સાથે શરત લગાવવાની મારી તૈયારી છે.
ખેડૂતો પાસે પોતાની જાત અને મિલકતનું જેટલું બલિદાન મેં અપાવ્યું છે, તેટલું
તમારામાંથી ભાગ્યે જ કોઈ અપાવી શક્યો હોત.

બકરાનો શિકાર થતો હશે ? જમીનદારો તો લાચાર પ્રાણીઓ છે. સરકારનો ટચૂકડો
અધિકારી પણ તેમને ધ્રુજાવી શકે છે.... આપણે એવી રીતે વર્તવું જોઈએ કે આ
જમીનદારો સારા-માઠા પ્રસંગે લોકોની જોડાજોડ ઊભા રહે. દેખીતી વાત છે કે
જમીનદારો જેમને પોતાનાં સંતાન ગણાવે છે તે ખેડૂતો બહાર ભૂખે મરતા હોય ત્યારે
જમીનદારો ખાણી-પીણી અને નાચગાનમાં નાણાં બરબાદ કરે તે કોઈ રીતે વાજબી
નથી.૮૯

વલ્લભભાઈ અને ગાંધીજી ગુજરાત પાછા આવ્યા. ગાંધીજીએ મુંબઈના અધિકારીઓને
અનુરોધ કર્યો કે તેઓ ઇરવિનની સલાહ સ્વીકારે અને જમીનો તથા મુખીપદની નોકરીઓ
પાછી આપવામાં ઉદાર નીતિ અપનાવે. પણ વલ્લભભાઈએ ખેડૂતોને લડત દરમિયાન
મહેસૂલ ભરનારનો, જપ્ત થયેલી જમીન ખરીદ કરનારનો અને રાજીનામું આપનાર મુખીની
નોકરી લેનારનો બહિષ્કાર કરવા માટે ખેડૂતોને સજ્જ કર્યા. ગાંધી-ઇરવિન કરાર તો કેવળ
યુદ્ધબંધી છે, તેવું વલ્લભભાઈ ભારપૂર્વક કહેતા રહ્યા. "થોડા વખતમાં લડત ફરી શરૂ
થવાની છે" તેવું તેમણે કહ્યું.૯૦ પોતે ખેડૂતોને ગાંધીજી કરતાં વધારે સારી રીતે જાણે છે, તેવો
દાવો વલ્લભભાઈએ ગાંધીજીની હાજરીમાં બારડોલીના હિજરતીઓ સમક્ષ કરેલા પ્રવચનમાં
બોલી બતાવ્યો:

ગાંધીજી તમારી પાસે રેંટિયો કાંતવાની વાત કરશે પણ ગાંધીજી તમને કશી નવી વાત
કહેવાના નથી. વળી ગાંધીજી જે કહે તેમાંથી તમે ખેડૂતો કેટલું સમજવાના છો ? તેથી
તમારે મારી વાત સાંભળવી. ગાંધીજી પાસેથી શીખવા જેવું મેં શીખી લીધું છે અને હવે
તમારે મારી પાસેથી શીખવાનું છે.૯૧

ગાંધીજીના કહેવા મુજબ "ઇરવિન કોઇ પણ ભોગે સમાધાન કરી લેવા આતુર હતા"૯૨
પણ તેમનું વલણ નીચેના અધિકારીઓ સુધી પહોંચ્યું નહીં. ગૅરેટે અને માસ્ટર જેવા લોકો
એવું માનવા લાગ્યા હતા કે દિલ્હીમાં થયેલી વાટાઘાટોથી કૉંગ્રેસની પ્રતિષ્ઠામાં જબરદસ્ત
વધારો થયો છે. કૉંગ્રેસની સામે ચાલીને જપ્ત થયેલી જમીન ખરીદનાર અથવા મુખીપદની
નોકરી લેનાર રાજના "વફાદાર" લોકોનો દ્રોહ કરવા સામે તેમણે વિરોધ કર્યો. માસ્ટરની
જડતા અંગે ગાંધીજીએ ઇરવિનને ફરિયાદ કર્યા પછી તેની બદલી કરીને તેને બદલે પેરી
નામના કામચલાઉ કલેક્ટરની નિમણૂક એપ્રિલની ૭ તારીખે કરવામાં આવી. "આ યુવાન
અધિકારીને કૉંગ્રેસ તરફ થોડી લાગણી હતી."૯૩