૧૯૩૯-૪૫/બંધનગ્રસ્ત ૩૨૯

છે. કેટલીક મૂળ વાતો બરાબર પકડી રાખે છે. અને તેમની વ્યવહારુ બુદ્ધિ ઘણી જબરી
છે. તેમણે મૌલાનાની દરખાસ્તનો વિરોધ કર્યો.

"ગાંધીજી પોતાની વાત પસંદ કરશે" તેની ખાતરી હોવાનું આઝાદે કહ્યું. પણ દેવ અને
ઘોષે તેમની સૂચનાનો જોરદાર વિરોધ કર્યો. શંકરરાવ દેવે મૌલાનાને "આ વિચાર તમારા
મનમાંથી જડમૂળથી કાઢી નાખવા"ની સલાહ આપી. વિજ્ઞાનશાસ્ત્રી ઘોષે કહ્યું કે "આવી
લાચાર નીતિ અપનાવવાને બદલે હું પોતે પોટૅશિયમ સાઇનાઇડ ખાઈ લઉં, અને તમને
બધાને પણ એવી જ સલાહ આપું."૨૩૮

આ ચર્ચા પાંચ દિવસ ચાલી અને બધા "અક્કડ, કઠ્ઠણ અને તંગ"બની ગયા. દેવ અને
ઘોષના કહેવાથી આઝાદ "ઊકળી" ઊઠ્યા. પણ નેહરુના કહેવા મુજબ તેમણે પણ
"ધમકીભર્યું" વલણ અપનાવ્યું હતું. જવાહરલાલ કહે છે કે વલ્લભભાઈ "ચૂપ રહ્યા પણ
દેખીતી રીતે જ ગુસ્સામાં હતા. વિશ્વ-પરિસ્થિતિ અંગે બીજા કોઈને કશી સમજ પડતી
નથી, તેવું હું સૂચવવા માગતો હતો, તેવા ખોટા ખ્યાલથી અને ચડિયાતાપણાની મારી
ભાવનાને કારણે વલ્લભભાઈ અને કૃપાલાણી બંને મારા તરફ રોષની લાગણી અનુભવતા
હતા, તેવું મને લાગ્યું."૨૩૯

આ પ્રસંગે જણાઈ આવ્યું કે વલ્લભભાઈ સ્પષ્ટ અને મક્કમ વિચાર ધરાવે છે, જ્યારે
નેહરુની મનોદશા અનિર્ણીત છે. ત્યાર પછી નવા પગલાની બીજી દરખાસ્ત પંતે રજૂ કરી.
આસામ પર તોળાઈ રહેલા જાપાની આક્રમણ અંગે ચિંતા દર્શાવતો ઠરાવ કારોબારીએ
વાઇસરૉયને અને વાઇસરૉય મારફતે ભારતની જનતા સુધી પહોંચાડવાની દરખાસ્ત ઉત્તર
પ્રદેશના આ માજી મુખ્ય પ્રધાને રજૂ કરી. ફરી વખત જૂની જડતા નષ્ટ કરવા માટે
જવાહરલાલે આ વાતને ટેકો આપ્યો. પણ વલ્લભભાઈએ અને નવાઈ લાગે પણ આ વખતે
આઝાદે પણ આ સૂચનનો વિરોધ કરવાથી આ વાત પડતી મૂકવામાં આવી.૨૪૦

પૂનાની અટકાયતી છાવણીમાં ગાંધીજી સાથે રહેલાં કસ્તૂરબા લાંબી માંદગી ભોગવીને
સન ૧૯૪૪ના ફેબ્રુઆરીમાં ગાંધીજીના ખોળામાં માથું મૂકીને ગુજરી ગયાં. સભાબંધી
તોડીને તેમણે કારાવાસ મેળવી લીધો હતો અને સરકારે તેમને આગાખાન મહેલમાં મોકલી
આપ્યાં હતાં. તેમને વલ્લભભાઈ પર અને વલ્લભભાઈને તેમના માટે ઘણી લાગણી હતી.
મણિબહેને તેમની ઘણી સંભાળ રાખી હતી અને તેમની સાથે જેલમાં પણ ગયાં હતાં.
કસ્તૂરબાએ વેઠેલી મુશ્કેલીઓ અંગે વલ્લભભાઈએ અનેક કાગળોમાં લખ્યું છે અને તેમના
મનમાં પણ આ વાત ઘોળાતી હશે તેવું માની શકાય.૨૪૧

કસ્તૂરબાના અવસાન પછી દોઢ મહિને લશ્કરી ઇજનેર જેવા દેખાતા લોકોએ કિલ્લાના
કેટલાક ઓરડાઓની ચકાસણી મોજણી કરવા માંડી. વલ્લભભાઈને નક્કી લાગ્યું કે સરકાર
ગાંધીજીને તેમની જોડે લાવવા માગે છે. આ ખ્યાલ ખોટો ઠર્યો કારણ કે સન ૧૯૪૪ના મે
મહિનાની છઠ્ઠી તારીખે મહાત્માજીને એકાએક છોડી દેવામાં આવ્યા. તેમને મલેરિયા અને
મરડાની સખત બીમારી લાગુ પડી હતી અને સરકાર કશું જોખમ ઉઠાવવા માગતી ન હતી.

ગાંધીજી હવાફેર માટે જુહૂના દરિયાકિનારે, સેવાગ્રામમાં અને પંચગનીની ટેકરી પર રહ્યા.
લિન્લિથગોની જગાએ વાઇસરૉય તરીકે નિમાયેલા વૅવેલ પર ચર્ચિલે બે મહિના પછી તાર