૨૮ પટેલ

બોલાવવામાં આવી. આ બાબતમાં "સંભાળપૂર્વક વિચારણા" ચલાવ્યા પછી
વલ્લભભાઈની માગણી અંગે સૈદ્ધાંતિક ધોરણે વાંધો ન હોવા છતાં સમિતિએ તેમની અરજી
સ્વીકારી નહીં કારણે કે આવો દાખલો પડી જાય તો વલ્લભભાઈ કરતાં ઓછા લાયક માણસો
પણ તેનો ગેરલાભ ઉઠાવતા થાય.૮૧ "સાત હજાર માઈલ દૂરથી" આ લોકો ભારત પર
શાસન ચલાવતા હતા તેનું એક કારણ એ પણ હતું કે માગણી નકારવી હોય તો મધુર અને
વાજબી કારણોના આવરણમાં "નકાર" છુપાવવાની આવડત તેમણે કેળવી લીધી હતી.

સન ૧૯૧૨ના ઉનાળામાં વલ્લભભાઈ ઇંગ્લૅંડ, સ્કૉટલૅન્ડ, આયર્લૅંડમાં ફર્યા. પણ
પોતાની મુસાફરીનું બયાન તેમણે ઘેર લખેલા કાગળોમાં કર્યું નથી. બે મહિનાની મુસાફરીનો
ઉલ્લેખ તેમણે અડધા વાક્યમાં કર્યો છે. "પરિણામ આવી ગયા પછી હું આજુબાજુમાં
ફરવા ગયો." આ હવાફેરથી તેમની તબિયત સુધરી તેવું પણ તેમણે નોંધ્યું છે. બાકીના
કાગળમાં ઘેર પાછા ફરવાની ઉત્કંઠા સ્પષ્ટ રીતે દેખાય છે.૮૨ તેમને ઇંગ્લૅંડમાં રહેવાની ઇચ્છા
ન હતી. અને ત્યાર પછીના કાળે પણ ઇંગ્લૅંડ આવવાની તાલાવેલી તેમણે કદી દર્શાવી નથી.
વલ્લભભાઈનો સંપર્ક હતો તેવા કેટલાક હિંદીઓ અતિશય બેજવાબદાર હતા. એક ભાઈએ
તેમની પાસેથી ૭૫ પાઉન્ડ ઉછીના લીધા હતા. વલ્લભભાઈને પગ પર ઑપરેશન કરાવવું
પડે તેવા સંજોગોમાં આ નાણાંની ઉઘરાણી કરવામાં આવી, તેનાથી તેમને માઠું લાગી ગયું.
બંને જણ ભારત પાછા ફર્યા ત્યાર પછી આ દેવાની ચુકવણી કરવામાં આવી.

બીજા દાકતરોએ પગ કાપી નાખવાની સલાહ આપેલી હતી. તે રોગ લંડનના એક જર્મન
દાક્તરે ઑપરેશનથી મટાડવાની હિંમત કરી. એક માહિતી પ્રમાણે - માહિતી સાચી
હોવાનું જણાય છે - આ ઑપરેશન ક્લૉરોફૉર્મ વાપર્યા વગર કરવામાં આવ્યું. બાર વરસ
અગાઉ ગૂમડું ફોડવા માટે ગરમ સળિયો વાપરવાના પ્રસંગે દાખવેલી સહનશીલતા
વલ્લભભાઈએ ગુમાવી ન હતી તેનો આ પુરાવો છે.૮૨અ સન ૧૯૪૮માં મુંબઈમાં એક
ઇસ્પિતાલના ઉદ્ઘાટન પ્રસંગે વલ્લભભાઈએ લંડનના ઑપરેશનનો ઉલ્લેખ કર્યો હતો.

ઇંગ્લૅંડમાં મને વાળા નીકળ્યા. ત્યાંના લોકોને તેનો કશો અનુભવ નહીં. તેથી મને
ઇંજેક્ષનો આપતા રહ્યા. પણ મારા પગે ફોડલા થયા ત્યારે મેં વૈદકશાસ્ત્રનાં પુસ્તકો વાંચ્યાં
અને મને વાળાનો રોગ થયો છે તેવું હું સમજ્યો અને મેં દાક્તરોને જણાવ્યું. મારા પર બે
વખત ઑપરેશન કરવામાં આવ્યું. ઘા પાકી જવાને કારણે દાક્તરોએ પગ કાપી નાખવાની
સલાહ આપી. (પણ છેવટે) કેટલીક નસ કાપી નાખવામાં આવી. મારે અઢી મહિના
ઇસ્પિતાલમાં રહેવું પડ્યું.૮૨બ

અમદાવાદનાં અંબાલાલ સારાભાઈ અને સરલાદેવીએ વલ્લભભાઈ જોડેની પહેલી
ઓળખાણ લંડનમાં સન ૧૯૧૨માં થયાનું પાછળથી જણાવ્યું છે.૮૩ એ. આર. વાડિયા
નામના તેમના સહપાઠી વિદ્યાર્થીએ પણ કહ્યું છે :

વલ્લભભાઈનો દેખાવ ઘણો કરડો હતો પણ સ્વભાવે બહુ આનંદી અને મજાકખોર હતા.

થોડી ગ્રામ્ય કહી શકાય તેવી મજાકમશ્કરીના ટુચકા પણ છૂટથી કહેતા....

લંડનમાં કાવસજી દોલીવાલા સરદારના અતિશય ગાઢ મિત્ર હતા. કાવસજી પણ
આનંદી ખરા પણ સ્વભાવે ડરપોક હતા. પરીક્ષાના દિવસે એવા ગભરાઈ જાય કે