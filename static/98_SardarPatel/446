૪૪૬ પટેલ

ત્યારે મહારાજા ઊંઘતા હતા. તેમને જગાડીને ભારત સરકારના નિર્ણયની જાણ કરવામાં
આવી. તેમણે જોડાણખત પર સહી કરી. તત્કાળ લશ્કરી સહાયની પોતાની માગણી
લેખિતરૂપે રજૂ કરી અને "વહીવટી તંત્રના વડા" તરીકે અબ્દુલ્લાને મૂકવાનું કબૂલ કર્યું.
કાયદેસર વડા પ્રધાન મહાજન હતા, પણ અબ્દુલ્લા સાચા અર્થમાં વડા પ્રધાન બન્યા.
વલ્લભભાઈએ સંરક્ષણ મંત્રી બલદેવસિંઘ સાથે સતત વાટાઘાટો જારી રાખી.

સાંજે મેનન દિલ્હી પાછા ફર્યા કે તરત જ પાયદળની એક બટાલિયનને તાબડતોબ
શ્રીનગર પહોંચાડવાનું નક્કી થયું. દિલ્હીના સંરક્ષણ મથકે લશ્કરી અધિકારીઓ અને
સંરક્ષણમંત્રી બનેલા હીરુભાઈ પટેલની આગેવાની તળેના સનંદી અમલદારોએ આખી રાત
જાગીને વિમાનો, પાઇલટ, હથિયારો અને પુરવઠો શોધી શોધીને એકઠાં કર્યાં. ઑક્ટોબરની
૨૭મી તારીખે સવારે લશ્કરી અને બિનલશ્કરી મળીને લગભગ સો વિમાનો એકઠાં કરી
લેવામાં આવ્યાં. લશ્કરી દળનાં અને બિનલશ્કરી પાઇલટોએ પણ અદ્ભુત કામ બજાવ્યું.
શસ્ત્રો અને સરંજામ હવાઈ માર્ગે ઊંચકાયા અને લેફ્ટ. કર્નલ રણજિત રાયની સરદારી તળે
શીખ રેજિમેન્ટની એક નંબરની બટાલિયનના ૩૨૯ માણસો પરોઢ પહેલાં શ્રીનગર પહોંચ્યા.
જહાજના પહેલા ઉતરાણ વખતની તંગદિલી મેનને નોંધી છે :

શ્રીનગરનું હવાઈ મથક દુશ્મનના હાથમાં જઈ પડ્યું છે કે નહીં, તેની ખબર ન હોવાથી
લેફ્ટ. કર્નલ રાયને ઉપર ચક્કર મારવાની અને જરા પણ શંકા પડે તો નીચે ઊતરવાને
બદલે જમ્મુ પાછા જવાની સૂચના આપવામાં આવી હતી. સવારે ૧૦-૩૦ વાગ્યે ઉત્કટ
તંગદિલી બાદ શ્રીનગરથી વાયરલેસ સંદેશો આવ્યો કે આપણી ફોજનું પહેલું ઉતરાણ
સહીસલામત પાર પડ્યું છે.... હવે આ હવાઈ મથક આપણા હાથમાં હતું.૯૨

ઑક્ટોબર ૨૭મી તારીખે વલ્લભભાઈ વિલિંગ્ડન હવાઈ અડ્ડા પર હાજર હતા. એક પછી
એક સફર પૂરી થઈ રહી હતી તે જોઈ રહ્યા હતા અને ત્રણ દિવસમાં ત્રીજી વખત કાશ્મીર
ગયેલા મેનનના પાછા ફરવાની રાહ જોઈ રહ્યા હતા.૯૩ એક બાજુ વિલિંગ્ડન હવાઈ અડ્ડા પર
મક્કમ વલ્લભભાઈ ચિંતાતુર અવસ્થામાં ઊભા હતા, તેમ સામી બાજુએ કરાંચીથી લાહોર
આવેલા જિન્નાહ પણ આતુરતાથી પ્રતીક્ષા કરી રહ્યા હતા. સરહદી તાયફાવાળાઓ
ઑક્ટોબરની ૨૬ અથવા ૨૭મીના રોજ શ્રીનગર કબજે કરે, ત્યાર પછી આ શહેરમાં
વિજયયાત્રા સાથે પ્રવેશ કરવા માટે જિન્નાહ તૈયાર થઈને બેઠા. આ બંને ચિત્રો જોડાજોડ
મૂકવા જેવાં છે. તેમના અંગત સચિવ ખુરશીદ અહમદ તો ઘણા દિવસથી લાહોર
આવ્યા હતા.

૨૭મી ઑક્ટોબરે બપોરે જિન્નાહને સમાચાર મળ્યા કે ભારતીય ફોજ શ્રીનગરમાં ઊતરી
છે. આ આઘાતથી જિન્નાહ ગભરાયા નહીં. તેમણે પશ્ચિમ પાકિસ્તાનના ગવર્નર સર ફ્રાંસિસ
મુડીને તાબડતોબ સૂચના આપી અને પાકિસ્તાન લશ્કરના સરસેનાપતિ જનરલ ગ્રેસીને
આદેશ આપ્યો કે તેમણે કાશ્મીર મોરચે લશ્કર લઈ જવું. મુડીએ જિન્નાહનો હુકમ પાળ્યો
પણ ગ્રેસીએ મુડીના આદેશનું પાલન કર્યું નહીં. ભારત અને પાકિસ્તાન બંને બાજુએ ચાલુ
રહેલા અંગ્રેજ અફસરોના વડા જનરલ ઑશિનલેક દિલ્હીમાં સ્થાયી હતા. તેમની રજા વગર
પોતે કામ બજાવી શકે નહીં, તેવું તેમણે ઠરાવ્યું. ઑશિનલેક ૨૮મી તારીખે દિલ્હીથી લાહોર
આવ્યા અને તેમણે જિન્નાહને સમજાવ્યું કે કાશ્મીર ભારતમાં જોડાયું હોવાથી હિંદુસ્તાનને