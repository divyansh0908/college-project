૧૯૪૭-૪૮/સરટોચ ૪૮૩

નવો મુસદ્દો સરદારની સહી માટે હું તેમની પાસે રજૂ કરવાનો છું. તેમને બધાને ખાતરી
હતી કે સરદાર આ વાત કદી કબૂલ કરે નહીં. પણ સરદાર સહી કરે તો તેનું પાલન કરવાનું
તેમણે વચન આપ્યું.

આવ્યા પછી તરત જ મેં આ કાગળ સરદારને વાંચવા માટે આપ્યો. વલ્લભભાઈએ
વાંચીને હુંકાર ભણ્યો. "શી ધૃષ્ટતા છે ! હું આના પર કદી સહી કરવાનો નથી." મેં
વિષય પડતો મૂક્યો. અમે બધા આનંદથી જમ્યા. જોકે થોડી ગમગીની હતી, કારણ કે
અમે હવે ફરી પાછા કદી મળવાના નથી, તે વલ્લભભાઈ અને હું બંને સમજતા હતા.

જમ્યા પછી સરદાર ભાવુક બની ગયા અને ભારત પર મારું કેટલું બધું ૠણ છે તેની
વાતો કરવા લાગ્યા, "અમારો પ્રેમ અને અમારો આભાર શી રીતે દર્શાવી શકીએ ?"
તેવું તેમણે પૂછ્યું. મેં મારા હૈયાને કઠોર બનાવ્યું કારણ કે હું પણ ભાવનાવિવશ બની
ગયો હતો. મેં જવાબ આપ્યો, "તમને ખરેખર એવું લાગતું હોય તો આ દસ્તાવેજ પર
સહી કરી આપો." સરદાર એકદમ ચોંકી ઊઠ્યા. તેમણે ધીમા અવાજે પૂછ્યું,
"હૈદરાબાદ જોડેના સમાધાનને તમે આટલું બધું મહત્ત્વ આપો છો ?"

મેં ઉત્તર આપ્યો, "હા, કારણ કે તેમાં ભારતની આબરૂનો સવાલ છે."
વલ્લભભાઈએ સહી કરી આપી અને આંખમાં આંસુ સાથે મને ભેટી પડ્યા. બીજા
બધાને અતિશય નવાઈ લાગી, પણ સહુએ વાત સ્વીકારી લીધી. હું અતિશય ઉત્તેજિત
અવસ્થામાં વિમાનમાં દિલ્હી આવ્યો, અને મેં સરદારની સહીવાળી નકલ મૉન્કટનને
આપી. તેમને ક્ષણભર તો પોતાના નસીબ પર ભરોસો બેઠો નહીં. અને તાબડતોબ
વિમાનમાં હૈદરાબાદ જવા ઉપડ્યા.૨૨૩

કીર્તિ માઉન્ટબૅટનનો એકમાત્ર ઉદ્દેશ ન હતો. શક્ય હોય તો માનવસંહાર ટાળવાની પણ
તેમની નેમ હતી. તેમને ભય હતો કે ભારત કોઈ સખત પગલું ભરે તો પહેલાં હૈદરાબાદમાં
હિંદુઓની કતલ થાય અને પછી ભારતમાં મુસલમાનોની કાપાકાપી ચાલે. પંજાબના
હત્યાકાંડને હજી નવ મહિના માંડ પૂરા થયા હતા. માઉન્ટબૅટનના ભયમાં ઘણા ભાગીદાર
હતા. બુશર અને કેટલે અંશે નેહરુ પણ તેમાં સહભાગી હતા.૨૨૪ વલલ્ભભાઈ આવા ડરને
બિનપાયાદાર સમજતા હતા, અને મે માસની આખરમાં બુશરે અને કેટલાક હિંદી
અફસરોએ પણ તેમને ચેતવણી આપી કે હૈદરાબાદમાં લશ્કરી પગલાં ભરવામાં ઘણીખરી
હિંદી સેના રોકવી પડશે. વલ્લભભાઈએ તેમને કહ્યું કે આખા ભારતભરના મુસલમાનોની
સલામતી અને કલ્યાણ માટે પોતે બાંયધરી આપવા તૈયાર છે. શસ્ત્રધારી અને નિઃશસ્ત્ર
પોલીસો પણ આ કામ બજાવી શકશે. અને આંતરિક સુલેહશાંતિ જાળવવા માટે તેમને
લશ્કરની જરૂર પડવાની નથી.૨૨૫

વલ્લભભાઈએ સમજૂતીના જે મુદ્દાઓ પર સહી કરી હતી તે નીચે પ્રમાણે હતા. દિલ્હી
વિનંતી કરે ત્યારે સંરક્ષણ, વિદેશી બાબતો અને વાહનવહેવાર અંગે ભારત સરકાર જેવા
કાયદાઓ નિઝામ સરકારે ઘડવાના હતા. હૈદરાબાદની સેના ૨૦,૦૦૦થી અને અન્ય સૈનિકો
૮,૦૦૦થી વધવા ન જોઈએ. રઝાકારોને ધીમે ધીમે વિખેરી નાખવા. વ્યાપાર સિવાયના
હૈદરાબાદના વિદેશી સંબંધો ભારત સરકાર સંભાળશે. નિઝામે જાહેર કરવાનું હતું કે પોતે
જોડાણ અંગે લોકમત લેશે, બંધારણસભાની સ્થાપના કરશે, અને મુખ્ય રાજકીય પક્ષો જોડે
મસલત કરીને વચગાળાની સરકારની રચના કરશે. નવી સરકારમાં ઓછામાં ઓછા ૫૦ ટકા