૧૮૭૫-૧૯૧૮/પૂર્વરંગ : પરિશોધ ૪૩

હું દસ ગામોમાં ફર્યો છું અને તલાટીઓ સામેની ફરિયાદો અંગે મેં પૂરેપૂરી તપાસ કરી છે.
મહેસૂલ ચૂકવવા માટે એક ખેડૂતે પોતાની જમીન વેચવી પડી છે, બીજા ખેડૂતે ૭૫ ટકાના
વ્યાજે નાણાં ઉછીનાં લીધાં છે. બે હરિજનો પાસે બે કલાક અંગૂઠા પકડાવવામાં આવ્યા
અને મહેસૂલ ચૂકવી આપવાની કબૂલાત આપ્યા પછી તેમને છોડવામાં આવ્યા. આ
બંનેએ ૩૭ ૧/૨ ટકાએ કરજ લેવું પડ્યું છે. મહેસૂલ ભરવાની રકમ જમાઈ પાસેથી મળે
તે માટે એક મુસલમાન ખેડૂતે પોતાની ૧૦ વરસની દીકરીની શાદી કરી નાખવી પડી
છે.૧૪૦

તલાટીઓના વર્તન અંગે ગોકળદાસ પારેખે ધારાસભામાં ઉલ્લેખ કર્યો. તેના જવાબમાં
ફ્રેડરિક પ્રાટે કહ્યું કે ખેડાના લોકો હરહમેશ ફરિયાદો કર્યા કરે છે અને તેથી પોતે તેમની ઉપેક્ષા
કરતા થયા છે.૧૪૧ આદમ પટેલ અને તેમના તલાટીઓનું કઠલાલમાં કંઈ ચાલ્યું નહીં.
પંડ્યાના ગામમાંથી કોઈ ખેડૂતે મહેસૂલ આપ્યું નહીં. આદમ પટેલે રાહત આપી "કંઈ નહીં
તો અડધું મહેસૂલ આપો." પણ કઠલાલના ખેડૂતો માન્યા નહીં. સત્યાગ્રહનું નામ પાડ્યા
વગર તેમણે સત્યાગ્રહ આદર્યો.

જાન્યુઆરીની પહેલી તારીખે ગાંધીજી અમદાવાદ પાછા આવી ગયા હતા. પણ હવે
કોચરબમાં રહેતા ન હતા. મિત્રોની સહાયથી તેમણે સાબરમતીને કિનારે સત્યાગ્રહ આશ્રમ
સ્થાપ્યો હતો. તેમની સૂચનાથી ગુજરાત સભાએ મુંબઈ સરકારને વિનંતી કરી હતી કે કેટલાક
કિસ્સાઓમાં મહેસૂલ રદ થવું જોઈએ અને બાકીના લોકો માટે મહેસૂલ-વસૂલી મોકૂફ
રાખવી જોઈએ. ખેડાના ખેડૂતો તથા પંડ્યા અને પરીખ પાસેથી વિગતો સાંભળ્યા પછી
ગાંધીજીએ સૂચના આપી કે ગુજરાત સભાએ ખેડૂતોને મહેસૂલ ન ભરવાની સલાહ આપવી.
એટલે કે મુંબઈથી જવાબ મળે નહીં ત્યાં સુધી કાયદાનો પ્રતિકાર કરવો. સભાના કેટલાક
આગેવાનોએ પ્રાટને મળવું અને આ નિર્ણયની જાણ કરવી, તેવી સૂચના પણ તેમણે આપી.

ગુજરાત સભાની કારોબારી ભદ્રમાં વલ્લભભાઈના ઘેર મળી. ગાંધીજીની દરખાસ્ત અને
તેના આત્યંતિક પરિણામો સંબંધે આઠ દિવસ સતત ચર્ચાઓ ચાલી. ચર્ચાના હેવાલ
ગાંધીજીને અપાતા હતા પણ તેમણે ચર્ચામાં ભાગ લીધો નહીં. કારોબારી સમિતિને
ગાંધીજીએ બે સંદેશા મોકલ્યા. કારોબારી સમિતિ સર્વાનુમતે ઠરાવ ન કરે તો ખેડૂતોને કાયદો
તોડવાનો અનુરોધ કરવો નહીં. ગાંધીજીની સલાહથી વલ્લભભાઈ નાચી ઊઠ્યા હતા.૧૪૨
તેમણે બહુમતી ઠરાવ અંગે ગાંધીજીનું મન વાળવાની મહેનત કરી, પણ સર્વાનુમતીની
બાબતમાં ગાંધીજી અડગ રહ્યા.૧૪૩ કેટલાક બીકણ સભાસદોએ કાયદા અંગે કેટલાક વાંધા
કાઢ્યા પણ આઠ દિવસ પછી એક સિવાયના તમામ સભાસદો આ વાતમાં સંમત થયા.
મતભેદ દાખવનાર સભાસદ મતદાન વખતે તટસ્થ રહ્યા.

ગાંધીજીની બીજી સૂચના અથવા શરત એ હતી કે "લડત પૂરી ન થાય ત્યાં સુધી એક
સભાસદે બીજું બધું કામ છોડીને લડત માટે પૂરેપૂરો સમય ફાળવવો."૧૪૪ ગાંધીજીએ
લડતની આગેવાની લેવાની તૈયારી બતાવી, પણ સભાના ઓછામાં ઓછા એક કાર્યકરના
સહકારની અપેક્ષા દાખવી કે જેથી પોતાને બીજે કશે જવું પડે તો લડતની જવાબદારી તેને
સોંપી શકાય. ગાંધીજીએ કોઈનું નામ આપ્યું ન હતું પણ આ કામ માટે કોણ તૈયાર થશે, તે
બાબતમાં તેમના મનમાં કશી આશંકા હતી નહીં.