૪૨૦ પટેલ

નામ રજૂ કર્યાં. વલ્લભભાઈને નાયબ વડા પ્રધાનનું સ્થાન અપાયું હતું. આ યાદીમાં
જવાહરલાલ, વલ્લભભાઈ, રાજેન્દ્રપ્રસાદ, આઝાદ, મથાઈ, બલદેવસિંઘ, જગજીવનરામ
અને ભાભા(આ બધા વચગાળાની સરકારમાં હતા)ને ચાલુ રાખવા ઉપરાંત રફી અહમદ
કિડવાઈ, રાજકુમારી અમૃતકૌર, ભીમરાવ આંબેડકર, શણ્મુખં ચેટ્ટી, શ્યામપ્રસાદ મુખરજી
અને નરહરિ ગાડગિળનો ઉમેરો કરવામાં આવ્યો હતો. ૧૪ સભાસદોમાં બે મુસલમાનો, બે
ખ્રિસ્તીઓ (અમૃતકૌર ખ્રિસ્તી હતાં), બે હરિજનો (આંબેડકર અને જગજીવનરામ) અને
એક અંગ્રેજ સરકારને વફાદાર વ્યક્તિ(ચેટ્ટી)નો સમાવેશ કરવામાં આવ્યો. બે (આંબેડકર
અને શ્યામપ્રસાદ) ભૂતકાળમાં કૉંગ્રેસના દુશ્મન હતા અથવા ભવિષ્યમાં થવાના હતા.
અમૃતકૌર સહિત ૭ વ્યક્તિઓ બિન-કૉંગ્રેસીઓ હતી.

ચૌદમાંથી પાંચ - રાજેન્દ્રપ્રસાદ, જગજીવનરામ, ભાભા, મુખરજી અને ગાડગિળ-
જવાહરલાલ કરતાં વલ્લભભાઈની વધારે નજીક હતા. અને પાંચ - મથાઈ, બલદેવસિંઘ,
અમૃતકૌર, આંબેડકર અને ચેટ્ટી - બંનેથી સરખા અંતરે હતાં. આઝાદ અને કિડવાઈ ચોક્કસ
જ જવાહરલાલની નજીક હતા. આ ગોઠવણને પરિણામે સરદારનો પ્રભાવ ઘણો વધ્યો હતો.
પણ જવાહરલાલ વડા પ્રધાન હોવા ઉપરાંત જેટલા લોકપ્રિય છે, તેટલી લોકપ્રિયતા પોતાને
મળવાની નથી તે હકીકત સરદાર બરાબર સમજતા હતા. તેથી પ્રધાનમંડળમાં તેમને
લઘુમતીમાં મૂકવાનો સવાલ જ ઊભો થતો ન હતો. આ સમજ, પ્રધાનમંડળની મનઃસ્થિતિ
અને કૉંગ્રેસ પક્ષ પરની સરદારની પકડ - આ બધાંને પરિણામે આઝાદીપ્રાપ્તિથી માંડીને
સરદારના અવસાન સુધી ભારતનો વહીવટ આ બે રાજવીઓએ સંયુક્ત રીતે ચલાવ્યો.

"રાજગોપાલાચારી અને મૌલાના આઝાદ" તથા વહાલા લાગે તેવા ડોસા રાજેન્દ્રપ્રસાદ
જેવા ઉપલા સ્તરના વજનદાર લોકોને પડતા મૂકવા માટે "માઉન્ટબૅટને નેહરુને ઘણો આગ્રહ
કર્યો."૩૯૫ પણ કેવળ રાજાજીને જ બાકાત રાખવામાં આવ્યા. નેહરુની અનુમતિ સાથે
વલ્લભભાઈએ તેમને બંગાળના ગવર્નર તરીકે જવાનો આગ્રહ કર્યો અને રાજાજીએ તે કબૂલ
કરી લીધું. સરદારની આ ચાલ પહેલી નજરે થોડું આશ્ચર્ય ઉપજાવે તેવી છે. કારણ કે સન
૧૯૪૬ અને સન ૧૯૪૭ની વાટાઘાટો દરમિયાન રાજાજીએ વલ્લભભાઈને સતત અને
અતિમૂલ્યવાન ટેકો આપ્યો હતો. પણ રાજાજીને કલકત્તા જવા માટે સમજાવી લેવામાં આવે
તો માઉન્ટબૅટન ખુશ થાય અને વલ્લભભાઈને મન તેનું મહત્ત્વ પણ હતું. વળી હિંદુ-
મુસ્લિમ સમસ્યા અંગે રાજાજી નેહરુ જોડે હતા. પાકિસ્તાન સ્વીકારી લીધા પછી પણ આ
સવાલ તો ઊભો જ હતો.

આઝાદની બાબતમાં પણ વલ્લભભાઈનો મત માઉન્ટબૅટન જેવો હતો. જુલાઈની ૨૪મી
તારીખે ગાંધીજીએ નેહરુને લખ્યું છે કે "સરદાર મૌલાના પ્રધાનમંડળમાં હોય તેના વિરોધી
છે." અને તેમણે એ પણ જણાવ્યું કે "આ બાબતમાં પોતે વલ્લભભાઈ જોડે સહમત"
છે.૩૯૬ પણ જવાહરલાલ ધારે ત્યારે મક્કમ થઈ શકતા હતા અન તેમણે મૌલાનાને રાખ્યા.
આઝાદ અને રાજગોપાલાચારીને પડતા મૂકવાની બાબતમાં માઉન્ટબૅટન અને સરદાર
વચ્ચેની સહમતિ સૂચવે છે કે આ બંને વચ્ચે, કદાચ મેનન મારફતે, સંદેશાવહેવાર થયો
હોય.૩૯૭ પણ પ્રધાનમંડળમાં "સરસ, યુવાન લોકોનો સમૂહ" રાખવાની માઉન્ટબૅટનની
ઇચ્છા અને આવું નહીં થાય તો "એકાદ વરસમાં કૉંગ્રેસ ખતમ થઈ જશે" તેવો તેમનો
ભય: આ બંનેને વલ્લભભાઈનો ટેકો ન હતો અને તેથી માઉન્ટબૅટનની તે ઇચ્છા પરિપૂર્ણ ન
થઈ શકી.૩૯૮