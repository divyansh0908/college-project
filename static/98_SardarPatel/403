૧૯૪૫-૪૭/વિજય ૪૦૩

મેની ૨૮મી તારીખે વલ્લભભાઈ દિલ્હી પાછા આવ્યા અને તે દિવસે જ સાંજે ભંગી
કૉલોનીમાં ગયા. ગાંધીજી આવી ગયા હતા અને પોતે મહાત્માજીને બધી વાતેથી વાકેફ
કરશે, તે વચન સરદારે પાળવાનું હતું. ૨૮મીની સાંજે પોણો કલાક વાત થયા પછી બીજા
દિવસે દોઢ કલાક અને ૩૦મી તારીખે સાંજે ફરી દોઢ કલાક ચર્ચાઓ થઈ. વિભાજન યોજના
પર વિચારણા કરવા માટે કૉંગ્રેસ કારોબારીની બેઠક મેની ૩૧, તથા જૂનની ૧લી અને ૨જી
તારીખે મળી. બીજી તારીખે ગાંધીજીએ કારોબારી સમિતિને જણાવ્યું કે મારો મત જુદો છે
પણ હું તમારી વચ્ચે આવીશ નહીં.૩૦૭ આગલે દિવસે સવારે ત્રણ પહેલાં જાગી ગયેલા અને
પથારીમાં બેઠા બેઠા વિચાર કરી રહેલા મહાત્માજીએ કહ્યું હતું:

આજે હું તદ્દન એકલો પડી ગયો છું. મારું અર્થઘટન ખોટું છે અને ભાગલા સ્વીકારી લઈએ
તો શાંતિ સ્થાપી શકાશે તેવું સરદાર અને જવાહર બંનેને લાગે છે...ભાગલા પડવાના જ
હોય તોપણ અંગ્રેજોની દખલગીરીથી ન પડવા જોઈએ તેવું મેં વાઇસરૉયને કહ્યું, તે આ
બંનેને ગમ્યું નહીં...અવસ્થાને કારણે મારી અવનતિ થઈ છે, તેવો વિચાર તેમને થતો
હશે.

મારાથી બાદશાહ ખાનની વેદના જોવાતી નથી... તેમના મનમાં ઘોળાતા દુઃખથી
મારું હૃદય વલોવાઈ જાય છે. પણ હું આંસુ વહાવું તો તે બાયલાપણું કહેવાય અને
અડીખમ પઠાણ હોવા છતાં તે પણ ભાંગી પડે.૩૦૮

વલ્લભભાઈએ ગાંધીજીને શું કહ્યું? અને ગાંધીજી શા માટે આડેથી ખસી ગયા? આ
વાતચીતની નોંધ કરવામાં આવી નથી. બીજું કોઈ હાજર ન હતું. પણ સરદારના
અંતેવાસીઓ સરદારના કહેવાનો સાર જાણી શક્યા. હીરુભાઈ પટેલના કહેવા મુજબ
વલ્લભભાઈએ

બાપુ પાસે ચોખ્ખી અને ચટ વાત કરી. આંતરવિગ્રહ થાય અગર ભાગલા પડે.
આંતરવિગ્રહ ક્યાં શરૂ થઈને ક્યાં પૂરો થશે તે કોઈ કહી શકે તેમ નથી. વાત સાચી છે કે
હિંદુઓ જ આખરે જીતી જાય પણ તે માટે કેટલી મોટી કિંમત ચૂકવવી પડશે, તે અત્યારે
કહી શકાય તેમ નથી અને બાપુએ નમતું મૂક્યું.૩૦૯

નેહરુ, રાજાજી, રાજેન્દ્રપ્રસાદ, કૃપાલાણી અને બીજાઓએ પણ મહાત્માજી પાસે આવી
જ વાત કરી અને વલ્લભભાઈના ઉકેલને લોકોએ પણ ટેકો આપ્યો. પૂર્વ પંજાબના હિંદુઓ
અને શીખો તેમ જ પશ્ચિમ બંગાળના હિંદુઓ ખુલ્લી રીતે ભાગલાની માગણી કરતા હતા.
જૂનની ૧૦ તારીખે પ્રાર્થનાસભામાં ગાંધીજીએ કહ્યું કે "હું લોકમત પર જબરદસ્તી કરી શકું
નહીં." અને "બિન-મુસલમાનો પણ ઘણાખરા વિભાજનની તરફેણમાં છે."૩૧૦
મહાત્માજી લોકમત પર જબરદસ્તી કરવાને અશક્ત હોવા છતાં ત્રીસ વરસ સુધી પોતાની
આજ્ઞા પાળનાર અને બધી લડતોમાં સાથ આપનાર સાથીઓને છેહ દેવાને તેમનું મન માનતું
ન હતું. જુલાઈની ૨૨મી તારીખે તેમણે "જવાહર અને સરદાર સાથેના પ્રેમબંધન"ની અને
"તેમણે મને પ્રેમની સાંકળે બાંધ્યો છે" તેવી જાહેરાત કરી.૩૧૧ ૧૯૪૭ના ઉનાળામાં