ઑગસ્ટ ૧૫મીની સવારે પશ્ચિમ પંજાબના હિંદુઓ અને શીખો તેમ જ પૂર્વ પંજાબના
મુસલમાનો ઊઠ્યા ત્યારે ભયથી ફફડી રહ્યા હતા. આઝાદીનો દિવસ આથમ્યો તે પહેલાં
આમાંથી ઘણા મરણ પામ્યા. વરસ પૂરું થતાં સુધીમાં બે લાખ હત્યાઓ થઈ. સન ૧૯૪૮ની
અધવચ સુધીમાં ૫૫ લાખ બિન-મુસલમાનો પશ્ચિમ પાકિસ્તાનમાંથી હિંદુસ્તાન આવ્યા
અને લગભગ આટલા જ મુસલમાનો પાકિસ્તાન ગયા.૧ કડવી વાસ્તવિકતાનો સ્વીકાર સૌથી
પહેલાં કરી લેનાર વલ્લભભાઈએ ઑગસ્ટ ૧૬ની સવારે પાકિસ્તાનના પહેલા વડા પ્રધાન
લિયાકત દિલ્હીમાં નેહરુ, વલ્લભભાઈ અને માઉન્ટબૅટનને મળવા આવ્યા, ત્યારે તેમને કહ્યું
કે પંજાબના ફેંસલાનો એક જ ઉકેલ છે કે "મોટા પાયા પર વસતીની ફેરબદલી કરી
નાખવી."૨ કૃપાલાણીને આવા "સ્થળાંતરની જરૂર દેખાતી ન હતી." તેમનો હિસાબ
એવો હતો કે ભારતમાં પડનાર પ્રત્યાઘાતોને ખ્યાલમાં રાખીને પાકિસ્તાન પોતાની
લઘુમતીઓનું સંરક્ષણ કરશે.૩ ત્યાર પછી તો હિંસાચાર ઘણો વધ્યો હતો છતાં, ઑગસ્ટ
૧૬ની સભામાં લિયાકતે ખાતરી આપી કે "પોતે પશ્ચિમ પંજાબમાં શીખોના હક્કોનું સંરક્ષણ
કરશે."૪ તેમણે, નેહરુએ કે માઉન્ટબૅટને, વલ્લભભાઈનું સૂચન સાંભળ્યું નહીં. ૨૫ દિવસ
પછી અને હજારો માણસોની હત્યા થયા બાદ ભારત સરકારે ઠરાવ્યું કે "કાયદો અને
વ્યવસ્થા જાળવવામાં સમય બરબાદ કરવાને બદલે નિરાશ્રિતોની ફેરબદલી કરવાનું કામ
પહેલાં ઉપાડવું જોઈએ."૫ એક મહિના પછી ભારત અને પાકિસ્તાને વિધિસર કરાર કર્યો કે
પૂર્વ અને પશ્ચિમ પંજાબની લઘુમતીઓની અદલાબદલી કરવી.૬

આ સમય સુધીમાં તો "જબરદસ્ત હિજરત" શરૂ થઈ હતી. સપ્ટેમ્બરની ૨૧મી
તારીખે મણિબહેને અને વલ્લભભાઈએ વિમાનમાંથી જોયું તો "નિરાશ્રિતો ટ્રેનના છાપરા
પર મુસાફરી કરતા હતા. લોકો અને બળદગાડાની લાંબી લાઈનો પૂર્વથી પશ્ચિમ અને
પશ્ચિમથી પૂર્વ તરફ જઈ રહી હતી અને ઠેર ઠેર છાવણીઓ પણ નાખવામાં આવી હતી."૭
વલ્લભભાઈએ પહેલી વખત દરખાસ્ત મૂકી ત્યારે વસતીની ફેરબદલી શાંતિપૂર્વક થઈ શકી
હોત તેવું ખાતરીપૂર્વક કહી શકાય નહીં. ઑગસ્ટની અધવચ્ચે પણ લઘુમતી કોમના લોકો
પોતાનાં મૂળ તોડીને બીજી જગાએ વસવાટ કરવા રાજી ન હતા. એટલું જ નહીં પણ તેમને
સંભાળીને સરહદ સુધી લાવીને સરહદ પાર પહોંચાડવા માટેનું વાતાવરણ કે વ્યવસ્થાતંત્ર પણ
હાથવગું હતું નહીં. બંને પંજાબમાં સલામત સ્થળે પહોંચવાના માર્ગમાં દુશ્મન જેવા બહુમતી
વર્ગના લોકોની જમાવટ હતી અને તટસ્થ કહી શકાય તેવું સરહદ સલામતી દળ અતિશય
પાંખું પથરાયેલું હતું. પણ પૂર્વ પંજાબમાં મુસલમાન અધિકારીઓ અને પશ્ચિમ પંજાબમાં
બિન-મુસલમાન અધિકારીઓ મદદનીશ હતા તે રાતોરાત બદલાઈ જઈને પાંગળા બની
ગયા. તેની સૌથી મોટી ચિંતા બીજાને મદદ કરવાને બદલે પોતાનાં કુટુંબીજનોને સામે પાર
પહોંચાડી દેવાની હતી. વહીવટી તંત્ર મોટા ભાગે તદ્દન ભાંગી પડ્યું હતું અને બાકીના
અધિકારીઓ ઉગ્ર રીતે પક્ષપાતી બની ગયા હતા. લઘુમતીઓની શાંતિપૂર્વકની ફેરબદલી

૪૨૭