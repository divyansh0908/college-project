૧૯૩૪-૩૯/અધિષ્ઠાતા ૨૫૧

આવેલું વર્ધા ગાંધીજીનું નિવાસસ્થાન બન્યું હતું. રાજાજી ગાંધીજીને મળવા વર્ધા આવ્યા,
ત્યારે સરદારનો મત તેમને જણાવવામાં આવ્યો. પણ "આ કાંટાળો તાજ પહેરવા માટે પોતે
તૈયાર થાય તેવો વિચાર કરવો પણ વ્યર્થ છે" તેવું જણાવીને રાજાજીએ વલ્લભભાઈની
આશા તોડી નાખી. મહાત્માજીએ જવાહરલાલને તાબડતોબ પત્ર લખીને કૉંગ્રેસનો તાજ
ફરી વખત સ્વીકારવા માટે જણાવ્યું અને વલ્લભભાઈ પર પત્ર લખીને "રાજાજીની અનુમતિ
સાથે જવાહરલાલને પુછાયાનું" જણાવ્યું.૩૬ જવાહરલાલે આ દરખાસ્ત સ્વીકારી લીધી.

સન ૧૯૩૬ની સાલમાં કૉંગ્રેસના અધ્યક્ષસ્થાને જવાહરલાલ નહીં પણ રાજાજી હોવા
જોઈએ તેવો મત હોવા છતાં, વલ્લભભાઈ જવાહરલાલનાં ગુણ અને શક્તિથી અજાણ ન
હતા. સન ૧૯૩૫ના ઉનાળામાં અલ્લાહાબાદ ખાતે ખેડૂત સંમેલનમાં સરદારે પ્રવચન કર્યું,
ત્યારે નેહરુ હજુ જેલમાં હતા. તેમણે કહ્યું:

પંડિત જવાહરલાલ અને તેમનાં બીમાર પત્નીએ ખેડૂતોની જે સેવા કરી છે, તે બીજા
કોઈએ બજાવી નથી. તમારે માટે થઈને તેમણે સુખચેનની જિંદગી છોડી છે. તમારી
ગરીબાઈથી જવાહરલાલ સળગી ઊઠ્યા છે. તેમની મદદ સિવાય તો આપણે પગલું પણ
કેવી રીતે ભરી શકીએ?૩૭

ગાંધીજી વર્ધા ગયા તે વલ્લભભાઈને ગમ્યું ન હતું. વર્ધામાં જમનાલાલ બજાજ
ગાંધીજીના યજમાન હતા. આ ગામ તદ્દન પછાત હતું. ત્યાં ઉનાળો લાંબો અને પ્રખર હતો.
વલ્લભભાઈ તેને "અગ્નિકુંડ" કહેતા.૩૮ સૌથી ખરાબ વાત એ હતી કે વર્ધા વલ્લભભાઈથી
ઘણું દૂર હતું. ગાંધીજી વર્ધાથી થોડા માઈલ દૂર આવેલા શેગાંવ જઈને રહ્યા. બજાજે તેમને
સોંપી દીધેલું આ ગામ સેવાગ્રામ તરીકે જાણીતું બન્યું. આનાથી વલ્લભભાઈ વધારે ગુસ્સે
થયા કારણ કે આ ગામમાં ટેલિફોન, ટપાલ-કચેરી કે રસ્તાની સગવડ ન હતી. છતાં ગાંધીજી
જોડે તેમનો નાતો અતૂટ રહ્યો. વર્ધાની આવેલી ટપાલમાં મહાત્માજી હંમેશાં વલ્લભભાઈનો
પત્ર શોધતા રહેતા. સન ૧૯૩૫ના ડિસેમ્બરમાં ગાંધીજી ઘણા બીમાર હતા અને દાક્તરોએ
તેમને કાગળો લખવાની મનાઈ કરી હતી. પણ વલ્લભભાઈની ચિઠ્ઠી મહાદેવભાઈએ વાંચી
સંભળાવી, તેનાથી ગાંધીજી એટલા વિચલિત થયા, કે બેઠા થઈને ચાર દિવસમાં પહેલો
કાગળ લખવા માટે તેમણે હઠ પકડી.૩૯ ગાંધીજીની બીમારી ચાલુ રહી ત્યારે વલ્લભભાઈ
તેમને વર્ધાથી લઈ આવ્યા. મુંબઈમાં દાક્તરી તપાસ કરાવ્યા પછી સંપૂર્ણ આરામ માટે એક
મહિનો ગૂજરાત વિદ્યાપીઠમાં રાખ્યા. સરદાર જાતે મહાત્માજીના ચોકિયાત તરીકે કામ કરતા
અને મુલાકાતીઓને ટાળતા.

હરિજન સેવા માટે મહાત્માજીએ પખવાડિયામાં મેળવવા ધારેલી રકમ વલ્લભભાઈએ બે
દિવસમાં એકઠી કરી આપી. મુંબઈમાં વાલચંદ હીરચંદ અને બિરલાબંધુઓ (રામેશ્વરદાસ
તથા ઘનશ્યામદાસ) જેવા શ્રીમંતો વલ્લભભાઈના મિત્રો હતા. તેઓ વલ્લભભાઈને વારંવાર
મળતા, કોઈ વખત સવારે સાથે ફરવા જતા. ગાંધીજી અથવા કૉંગ્રેસ માટે જરૂર પડે ત્યારે
વલ્લભભાઈ તેમની મદદ લેતા. પણ વલ્લભભાઈના નિયમમાં પોતા કે પોતાના કુટુંબ માટે
અંગત લાભ લેવાની મનાઈ હતી, અને આ વાત સમજનાર મિત્રો તેમને આવી વાત પણ
કરતા નહીં. વલ્લભભાઈની જરૂરિયાતો ઘણી ઓછી હતી. ડાહ્યાભાઈની આવક અને
મણિબહેનના કામથી તેમનું કામ ચાલી રહેતું.