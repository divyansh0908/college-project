૧૯૧૮-૨૨/સાથીદાર ૧૦૧

મહાત્માજી જાન્યુઆરીની ૧૫મી તારીખે મુંબઈમાં મળેલા સર્વપક્ષીય સંમેલનમાં હાજર
રહ્યા. આ સંમેલને ગાંધીજીને બારડોલીની લડત મોકૂફ રાખવાની વિનંતી કરી. બધા
કેદીઓને છોડી મૂકવા, પ્રતિબંધો ઉઠાવી લેવા અને ગોળમેજી પરિષદ બોલાવવી તેવો
સરકારને આગ્રહ કરવામાં આવ્યો. ગાંધીજીએ ફેબ્રુઆરીની પહેલી તારીખ સુધી બારડોલીની
લડત મોકૂફ રાખી, પણ વાઇસરૉય રીડિંગે મુંબઈ સંમેલનની દરખાસ્તો ફગાવી દીધી.
બારડોલી તૈયાર હતું. સુરત જિલ્લાના આ તાલુકામાં તમામ સરકારી સંસ્થાઓનો લગભગ
સંપૂર્ણ બહિષ્કાર કરવામાં આવ્યો હતો.૧૬૩ તાલુકાના ૮૦ કસબા અને ગામડાંઓમાં ૫૧
રાષ્ટ્રીય શાળાઓ હતી અને છેલ્લા અઢાર મહિનાઓમાં સ્થપાઈ હતી. મોટા ભાગના લોકો
રેંટિયો ચલાવતા હતા. મહેસૂલ ભરવામાં ન આવે તો દસેક લાખ રૂપિયાનો ઊભો પાક જપ્ત
કરી લેવામાં આવશે તેવી ચેતવણીથી પણ સત્યાગ્રહ માટે આતુર લોકો જરા પણ ગભરાયા
નહીં.

મહાત્માજીએ વિઠ્ઠલભાઈને આ તાલુકો ફરી ચકાસી જવાની સૂચના આપી. વિઠ્ઠલભાઈને
જણાયું કે બારડોલીના પાટીદારોમાંથી ૭૫ ટકા એટલે કે કુલ વસતિના ત્રીજા ભાગના લોકો
"લડતને પૂરેપૂરા દિલથી ટેકો" આપતા હતા. વિઠ્ઠલભાઈના કહેવા મુજબ દૂબળા તથા
અન્ય રાનીપરજની વસતિ પચાસ ટકા કરતાં વધારે છે. આ લોકો કૉંગ્રેસ તરફી નથી. પણ
પાટીદારો જોડે તેમના સંબંધ એવા છે કે પાટીદારો કહે તે તેઓ જરૂર કરે. તાલુકામાં સાડા
ત્રણ ટકાની વસતિ ધરાવનાર ૩,૦૦૦ મુસલમાનો હિંદુઓ જોડે સમરસ થઈ ગયા છે. હિંદુઓ
અસ્પૃશ્યતાને નાબૂત કરી રહ્યા છે. આ બધાં તત્ત્વો અને તાલુકામાં ગુનાખોરીનું ઓછું પ્રમાણ
ધ્યાનમાં લઈએ તો વ્યવસ્થા અને અહિંસા જળવાઈ રહેશે તેવું માનવું વાજબી ગણાય.૧૬૪

જાન્યુઆરીની ૩૦ તારીખે મહાત્માજી અને વિઠ્ઠલભાઈએ બારડોલીવાસીઓ સમક્ષ
પ્રવચન કર્યાં. અસહકારની હાકલને માન આપીને વિઠ્ઠલભાઈ સન ૧૯૨૦ની આખરમાં
યોજાયેલી ચૂંટણીથી વેગળા રહ્યા હતા. સભામાં તેમણે સ્પષ્ટતા કરી કે સરકાર માત્ર ઊભો
પાક નહીં પણ ઢોરઢાંખર, ઘરેણાં અને જમીન પણ જપ્ત કરી શકે છે. ખેડૂતો આટલું જોખમ
ઉઠાવે તો હિંદુસ્તાનને સ્વરાજ મળી જશે. મહાત્માજીએ કહ્યું કે સ્વરાજ માત્ર હાથ ઊંચા
કરવાથી મળવાનું નથી પણ માલમિલકત અને જરૂર પડે તો જિંદગી ફના કરી દેવાથી મળશે.

વલ્લભભાઈ કામ કરનાર હતા. તેમણે ભાષણ કર્યું નહીં. બોલવાના બદલે તેમણે
"લોકોનો બારીકાઈથી અભ્યાસ કરવા માંડ્યો."૧૬૫ સભામાં ઠરાવ થયો કે મહાત્માજીનો
આદેશ થાય નહીં ત્યાં સુધી મહેસૂલ ભરવામાં નહીં આવે. ગાંધીજી પોતાની પદ્ધતિને વળગી
રહ્યા. ફેબ્રુઆરીની પહેલી તારીખે તેમણે વાઇસરૉય લૉર્ડ રીડિંગને આખરીનામું મોકલી
આપ્યું - સાત દિવસમાં તમામ કેદીઓને છોડી મૂકવા, તમામ પ્રતિબંધો ઉઠાવી લેવા,
સ્વરાજ અને ખિલાફત માટે કોઈ પણ પ્રકારની અટકાયત કે મનાઈ સિવાય કૉંગ્રેસને
પ્રવૃત્તિઓ ચલાવવાની છૂટ આપવી. આટલું કરવામાં ન આવે તો લડત શરૂ કરવામાં આવશે.
વાઇસરૉયે ઉત્તર વાળ્યો કે સરકારને આ રીતે નમાવી શકાશે નહીં. ગાંધીજીએ પોતાના
સૈનિકો માટે દરરોજ પત્રિકાઓ બહાર પાડવા માંડી અને વાઇસરૉયને પ્રત્યુત્તર લખી
મોકલ્યો. પણ લડત શરૂ થાય તે પહેલાં મહાત્માજીએ જાતે કહ્યું છે તેમ "તેમની પીઠમાં
ખંજર" ભોંકાયું અને તેમણે લડત સંકેલી લીધી.

શું બન્યું ? ઉત્તર પ્રદેશના પૂર્વ વિભાગમાં આવેલા ચૌરીચૌરા નામના અજાણ સ્થળે
પોલીસોની નાનકડી ટુકડીએ દારૂગોળો ઓછો હોવા છતાં અસહકારીઓના સરઘસ પર