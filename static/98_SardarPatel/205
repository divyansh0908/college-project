૧૯૨૯-૩૪/રાજકેદી ૨૦૫

અતિશય કડવાશ અને નારાજગી હોવા છતાં ખેડૂતોએ વલ્લભભાઈ અને મહાત્માજીની
વાત સાંભળી અને મહેસૂલ ભરી આપ્યું. વલ્લભભાઈની જહેમતને પરિણામે બારડોલી
તાલુકામાં બાકી રહેલા મહેસૂલના વીસ લાખ રૂપિયામાંથી જુલાઈની આખર સુધીમાં
ઓગણીસ લાખ ભરપાઈ કરવામાં આવ્યા. બોરસદમાં ગાંધીજીને પણ આટલો જ પ્રતિભાવ
મળ્યો. પણ સરકારી તંત્ર જોડે કામ પાડવામાં સફળ કહી શકાય તેવી સિદ્ધિ બેમાંથી એકેને
મળી નહીં. ખેડાના કલેક્ટર તરીકે માસ્ટરના અનુગામી પેરીએ મહાત્માજીને પૂરો સહકાર
આપ્યો. ગાંધીજીએ ભલામણ કરેલા મુખીઓમાંથી ચાર સિવાયના બાકીના બધાને ફરી
નોકરીમાં લેવામાં આવ્યા. મહેસૂલ ભરવા માટે અશક્ત હોય તેવા ખેડૂતોની યાદી
મહાત્માજીએ પેરીને મોકલી ત્યારે તેમાંથી ઘણાખરા લોકોને પેરીએ મહેસૂલ વસૂલીમાં
રાહત કરી આપી. બોરસદ તાલુકાનાં તેત્રીસ ગામોમાં અપાયેલી જપ્તીની તમામ નોટિસો મે
માસની ૩ તારીખે પેરીએ રદ કરી એટલું જ નહીં પણ ગાંધીજી અને સ્થાનિક કૉંગ્રેસને ખબર
આપ્યા સિવાય નવી નોટિસો નહીં મોકલવાનું વચન આપવામાં આવ્યું.

આ બાબત સંતોષકારક હતી પણ આનો અર્થ એ થયો કે થોડાં અઠવાડિયાં અગાઉ
વાઇસરૉય જોડે વાટાઘાટ કરનાર ગાંધીજીએ હવે ખેડાના કલેક્ટર પાસે જવું પડતું અને દક્ષિણે
આવેલા બારડોલીમાં કૉંગ્રેસના પ્રમુખ વલ્લભભાઈએ સુરતના કલેક્ટરને બારણે હાજર થવું
પડતું. તાલુકામાં મામલતદારો જોડે પણ સંબંધ રાખવા પડતા. જૂનમાં સરકારે સખ્તાઈ
આદરી. ખેડામાં પેરીની જગાએ ભદ્રાપુર નામના હિંદી અધિકારીને મૂકવામાં આવ્યો. આ
અધિકારી "દમન નીતિનો ચુસ્ત ટેકેદાર હતો."૯૯ મહેસૂલ વસૂલી સારી રીતે થઈ રહી છે
તેવું ઉપરી અમલદારો પાસે કબૂલ કરવા છતાં ભદ્રાપુરે ગાંધીજીને જણાવ્યા વગર જંગમ
મિલકતો જપ્ત કરવા માંડી.

રાસના મુખીપણાની બાબતમાં સરકારી અધિકારીઓએ વલ્લભભાઈ અને મહાત્માજીની
અવગણના કરી. સન ૧૯૩૦ની લડતમાં રાજીનામું આપનાર પાટીદાર મુખીની જગાએ ચોરી
માટે અગાઉ સજા પામેલા બારૈયાને મુખીપણું અપાયું હતું. કરારમાં કહેવાયા મુજબ ઉદાર
નીતિનું અનુસરણ કરનાર પેરીએ મહાત્માજીને કહ્યું હતું કે જૂના મુખીને ફરી નોકરીએ
લેવામાં આવશે.૧૦૦ પાછળથી પેરીની બદલી થઈ ગયા પછી સરકારને "એકાએક યાદ
આવ્યું" કે આ બારૈયા મુખીની નિમણૂક થઈ ત્યારે તહેસીલદારે તેને કાયમી નોકરીનું વચન
આપ્યું હતું. આ વાત કલેક્ટરને જણાવવાનું તહેસીલદાર ભૂલી ગયા હતા, તેવું વલ્લભભાઈને
મુંબઈ સરકાર તરફથી જણાવવામાં આવ્યું.૧૦૧ હકીકત એ હતી કે રાસના પાટીદારોને તેમના
તોછડા વલણ માટે સરકાર શિક્ષા કરવા માગતી હતી. અગાઉના પાટીદાર મુખીની વાડ અને
ઝાડ કાપી નાખવામાં આવ્યાં. નાની નાની હજારો બાબતોમાં રાસના પાટીદારોને સતાવવામાં
આવતા હતા તે બાબતમાં બારૈયા મુખીએ પોતાની આંખ બંધ કરી રાખી.૧૦૨

ચડેલા મહેસૂલના ૯૫ ટકાની વસૂલાત કરવામાં વલ્લભભાઈએ મદદ કરવા છતાં સુરતના
કલેક્ટરે વલ્લભભાઈની ઉપેક્ષા કરવાનું ચાલુ રાખ્યું. મહેસૂલ બાકી હોય તે ખેડૂતના ઘર ફરતે
મહેસૂલ અધિકારીઓ અને પોલીસો ઘેરો ઘાલતા, ઘરના માણસોને ભાત ભાતની ગાળો
સંભળાવતા અને લેણું વસૂલ લીધા પછી જ ઘરમાંથી માણસો અને ઢોરને બહાર નીકળવા
દેવામાં આવશે, તેવી ધાકધમકી પણ આપતા. મહેસૂલ ધારા અનુસાર પોલીસનો ઉપયોગ
કરી શકાય નહીં, તેવો નિયમ હોવા છતાં આવી ગેરકાયદેસર વસૂલાત સોળ ગામોમાં
કરવામાં આવી.