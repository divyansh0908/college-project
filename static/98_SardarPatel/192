૧૯૨ પટેલ

મૂંઝવણમાં મુકાવું પડશે."૫૪ અત્યાર સુધી સરકારે કોઈ સત્યાગ્રહી ખેડૂતની જમીન કાયમ
માટે ખાલસા કરી ન હતી અથવા રાજીનામું આપનાર અધિકારીની નોકરી છીનવી લીધી ન
હતી. પણ વલ્લભભાઈના છૂટ્યા બાદ અઠવાડિયા પછી સન ૧૯૩૦ના જુલાઈની ૩જી
તારીખે ભારત સરકારે મુંબઈ સરકારને બાંયધરી આપી કે જમીનની જપ્તી અને ગામના
અધિકારીઓએ આપેલાં રાજીનામાં કાયમી ગણાશે, અને તે બાબતની કશી ચર્ચા પણ થઈ
શકશે નહીં. ગૅરેટ અને માસ્ટરના બાવડામાં બળ પુરાયું.

સાડા ત્રણ મહિનાની લડત દરમિયાન દેશમાં એક પણ અંગ્રેજનું ખૂન થયું ન હતું, તે
હકીકતથી અને લડતમાં આપેલા ફાળાથી ગૌરવ અનુભવનાર ગુજરાતના લોકો વલ્લભભાઈ
ફરી પાછા પોતાની વચ્ચે આવ્યા, તેનાથી રોમાંચિત થઈ ઊઠ્યા. સત્યાગ્રહીઓને પડેલો
માર, કારાવાસ ભોગવતા લોકો માટે સહાનુભૂતિની લાગણી અને છૂટા ફરતા આગેવાનોની
ધરપકડ થવાના ભયની લાગણીઓ પણ લોકો સાથોસાથ અનુભવતા હતા. છૂટ્યા પછી ટૂંક
સમયમાં અમદાવાદમાં ભરાયેલી સભામાં વલ્લભભાઈએ આ લાગણીઓને વાચા આપી
અને મહાત્માજી તથા જવાહરલાલ અંગે ઉમળકાભર્યા ઉદ્ગારો કાઢ્યાઃ

જેલના જીવન વિશે શું કહીએ ? ત્યાં કોઈનાં માથાં ફોડાતાં નથી... જેલની અંદર હોઈએ
ત્યારે બહાર રહેવા કરતાં વધારે સુખ મળે છે. ભારતીય રાષ્ટ્રીય કૉંગ્રેસના અને જનતાના
ચૂંટાયેલા પ્રમુખ કારાવાસની દીવાલો પાછળ પુરાયા હોય અને જગતના સૌથી મોટા
મહાપુરુષ મહાત્મા ગાંધી યરવડા જેલની કોટડીમાં પુરાયા હોય, ત્યાં સુધી આપણને
સ્વાદનો રોટલો અથવા સુખચેનની ઊંઘ શી રીતે મળે ?

મને ઘણાએ સલાહ આપી છે કે મારે ભાષણ કરવું નહીં, કારણ કે કદાચ મારી ફરીથી
ધરપકડ કરવામાં આવે. સરકારી જેલની આટલી બધી ફિકરચિંતા શી કરવાની ? આપણો
આત્મા મોહ-માયા, વાસના અને ક્રોધના કારાવાસમાં પુરાયો છે. ખરી ચિંતા તો તે
જેલની કરવી જોઈએ. માયાના પાશમાંથી આપમેળે છૂટી ગયેલા માણસને દુનિયાનું કોઈ
સામ્રાજ્ય અથવા જગતની સૌથી બળવાન સરકાર પણ બંધનમાં નાખી શકે નહીં.૫૫

વલ્લભભાઈ છૂટ્યા પછી થોડા વખતમાં જ કૉંગ્રેસ કારોબારીને ગેરકાયદેસર જાહેર
કરવામાં આવી. કૉંગ્રેસ જોડે સંકળાયેલી અનેક સંસ્થાઓ પર પ્રતિબંધ મૂકવામાં આવ્યો અને
તેની કચેરીઓ તથા માલમિલકત સરકારે કબજે કરી લીધી. કૉંગ્રેસના કામચલાઉ પ્રમુખ
તરીકે વલ્લભભાઈએ હાકલ કરી કે "દેશનું એકેએક ઘર કૉંગ્રેસ કચેરી બની જાય અને દરેક
નાગરિક પોતાને કૉંગ્રેસ સમજતો થાય."૫૬ અનેક જાતની ઉશ્કેરણીથયા પછી પણ
બંધારણવાદી રહેલા માલવિયાજીએ 'જુલમગીરીનું તંત્ર' ઊભું થઈ રહ્યું હોવાનું કહ્યું અને
'ગેરકાયદેસર જાહેર થયેલી' કૉંગ્રેસ કારોબારીમાં જોડાવા માટે તૈયારી બતાવી.
માલવિયાજીની દરખાસ્ત 'પૂરા દિલથી' આવકારીને વલ્લભભાઈએ કારોબારીના સભ્ય
તરીકે તેમની નિમણૂક કરી.૫૭

આ પહેલાં માલવિયાજીએ મધ્યસ્થ ધારાસભાની બેઠકનું રાજીનામું આપ્યું હતું.
વિઠ્ઠલભાઈ પણ માલવિયાને અનુસર્યા અને પ્રમુખ તરીકે તેમ જ સભાસદ તરીકે તેમણે પણ
રાજીનામું આપ્યું. તેમના પ્રમુખપદનો સમય "રમૂજી, શબ્દાળુ અને કાંટાળો" હતો.
પ્રમુખના મોભા અંગે સરકાર સાથે તેમણે અનેક વખત અથડામણ વહોરી લીધી હતી.