૨૫૦ પટેલ

વલ્લભભાઈ સાચા ઠર્યા. કોઈ કૉંગ્રેસી મુંબઈનો મુખ્ય પ્રધાન નહીં થાય તેવું વલ્લભભાઈએ
કહ્યું નથી. જમીન પાછી સોંપવા અંગે વલ્લભભાઈએ દર્શાવેલો વિશ્વાસ એવું સૂચવે છે કે,
કૉંગ્રેસી આગેવાનો જાહેરમાં નવા કાયદાની ઝાટકણી કાઢતા હોવા છતાં, આ કાયદા અનુસાર
પ્રાંત કક્ષાએ કૉંગ્રેસ સત્તાનો સ્વીકાર કરશે તેવો સંભવ હતો. સરદાર પટેલે આ નવો કાયદો
"તદ્દન બોદો રૂપિયો" છે અને કૉંગ્રેસ "તે લેવાની નથી" તેવું કહ્યું હતું.૨૯ પણ લ્યુમ્લીની
ચકાસણી તદ્દન વ્યર્થ ન હતી.

સન ૧૯૩૫માં વલ્લભભાઈએ એક આંચકો અનુભવ્યો. "કાયમ માટે નહીં તો છેવટે
લાંબા વખત સુધી પોતાને છૂટા કરવાની માગણી" રાજાજીએ કરી.૩૦ "શારીરિક અને
માનસિક રીતે અતિશય થાકનો અનુભવ કરતા રાજાજીએ વલ્લભભાઈ, રાજેન્દ્રપ્રસાદ,
મહાત્માજી અને મહાદેવભાઈને જણાવ્યું કે પોતે મહાસમિતિ, કૉંગ્રેસ પાર્લમેન્ટરી બોર્ડ,
કારોબારીમાંથી અને તામિલનાડ પ્રાંતિક સમિતિના અધ્યક્ષપદેથી ખસી જવા ચાહે છે.
વલ્લભભાઈને આ પગલું અવિચારી અને બિનજવાબદાર દેખાયું. વલ્લભભાઈ ઊકળી
ઊઠ્યા અને પોતે પણ રાજીનામું આપી દેશે તેવું તેમણે ગાંધીજીને જણાવ્યું. "અમે બેત્રણ
લોકો જ ઘસાઈ મરીએ તેનો અર્થ નથી"૩૧ તેમણે રાજાજી પર અતિશય કડક કાગળ લખ્યો:

તમે અમને બહુ મોટો અન્યાય કરો છો. આપણા બધાનાં શરીર નિર્બળ છે, પણ
આપણામાંથી કોઈ બીજા બધાને છોડી જઈ શકે નહીં. દેશના અનેક યુવાનોને સર્વસ્વ
બલિદાનના માર્ગે દોરી ગયા પછી એકાંત અને શાંતિ શોધવાનો તમને શો અધિકાર છે ?
હું તમને સમજી શકતો નથી. પણ તમે ઘણા હઠીલા છો તે હું જાણું છું.૩૨

રાજીનામું આપવાની વલ્લભભાઈની ધમકી ક્ષણિક પ્રકોપ હતો અને થોડી વારમાં વિસારે
પાડવામાં આવ્યો. પણ રાજાજીએ પોતાના સાથીઓને પડતા મૂક્યા હતા અને તેમના પર
"ઉપાડી ન શકાય" તેવો બોજો લાદયો હતો. તે લાગણી વલ્લભભાઈના મનમાંથી દૂર થઈ
નહીં.૩૩ સરદાર-રાજાજી-રાજેન્દ્રપ્રસાદની ત્રિમૂર્તિમાં વિભિન્ન શક્તિઓ અને પ્રાંતોનો
સમર્થ સમન્વય થયો હતો. સમાન વિચારસરણી, મહાત્માજી પ્રત્યેની નિષ્ઠા અને વરસો
સુધીની મૈત્રીને કારણે આ સંઘ વધારે દૃઢ થયો હતો. સરકાર સાથે, સમાજવાદીઓ સાથે
અને તાજેતરમાં છૂટવાના હતા તે જવાહરલાલ સાથેના સંઘર્ષમાં રાજાજી મહત્ત્વનો ભાગ
ભજવે તેવી સરદારની મનીષા હતી. ગાંધીજી પરના પત્રમાં તેમણે લખ્યું છે કે "એકબીજાની
સાથે ઊભા રહીને એક સમૂહ તરીકે કામ કરવું તે અમારામાંથી કેટલાક માટે જરૂરી હતું."૩૪
રાજાજીની વિદાય જૂના લડવૈયાઓની હિજરતની શરૂઆત છે, તેવા એક અખબારે કરેલા
વિશ્લેષણથી વિક્ષુબ્ધ થયેલા૩૫ વલ્લભભાઈએ રાજાજીની વિદાય ખાળવામાં નિષ્ફળ જવા
માટે ગાંધીજી અને રાજેન્દ્રપ્રસાદ બંનેને દોષિત ગણાવ્યા. કૉંગ્રેસ પાર્લમેન્ટરી બોર્ડમાં ચાલુ
રહેવાની સંમતિ તેમણે રાજાજી પાસેથી મેળવી લીધી.

સપ્ટેમ્બરમાં છૂટ્યા પછી જવાહરલાલ તરત જ યુરોપ ગયા કારણ કે તેમનાં બીમાર પત્ની
યુરોપ હતાં. કૉંગ્રેસ પ્રમુખની મુદત પૂરી થવા આવી હતી. પ્રસાદના અનુગામી તરીકે
ગાંધીજી જવાહરનો વિચાર કરતા હતા, તે આપણે જાણીએ છીએ. પણ વલ્લભભાઈને લાગ્યું
કે આ વખતે આ માન રાજાજીને મળવું જોઈએ કારણ કે જવાહરલાલને આ માન મળી ચૂક્યું
હતું. વલ્લભભાઈએ પોતાનો મત ગાંધીજીને જણાવ્યો. સન ૧૯૩૪થી મધ્ય પ્રદેશમાં