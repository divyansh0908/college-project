૧૯૩૯-૪૫/બંધનગ્રસ્ત ૩૧૯

થોડા વખત પછી વલ્લભભાઈ તથા અન્ય તમામ કેદીઓને જણાવવામાં આવ્યું કે તેઓ
માન્ય રાખવામાં આવેલાં સગાંસંબંધીઓને પત્ર લખી શકશે. પણ વલ્લભભાઈ તથા અન્ય
કેદીઓએ પોતાનાં સગાંસંબંધીઓનાં નામની યાદી આપવાનો ઇન્કાર કર્યો. થોડા વખત
પછી આવાં નામ અગાઉથી મેળવી લેવાનો આગ્રહ સરકારે પડતો મૂક્યો. પણ અટકાયત
થયા પછીના અગિયાર મહિનામાં સરદારે માત્ર એક જ કાગળ લખ્યો અને તે પણ કોઈ સગા
પર લખાયો નથી. ડાહ્યાભાઈ અને મણિબહેન બંને પણ જેલમાં હતાં.

આ પત્ર ગાંધીજીને લખાયો હતો અને અતિશય દારુણ શોક દર્શાવવા લખાયો હતો.
ગાંધીજીની જોડે પકડાયેલા મહાદેવ દેસાઈ પકડાયા પછી માત્ર છઠ્ઠે દિવસે - ઑગસ્ટની ૧૫
તારીખે - અવસાન પામ્યા. પણ વલ્લભભાઈને તો આ ખબર છેક ઑગસ્ટની ૨૮મી તારીખે
મળી, કારણ કે તે દિવસે પહેલી જ વખત આવેલાં અખબારોમાં મહાદેવભાઈના અવસાનનો
ઉલ્લેખ હતો. પટ્ટાભિ પોતાની ડાયરીમાં લખે છે, "મહાદેવભાઈના અવસાનના
સમાચારથી અહમદનગરના કિલ્લામાં રહેલા અમો સહુ શોકમાં ડૂબી ગયા. મારી આંખમાં
આંસુ આવ્યાં અને વલ્લભભાઈ તો ખળભળી ઊઠ્યા. રાત્રે જમી શક્યા નહીં, તેથી
ઉપવાસી રહ્યા."૧૭૨ આવા આઘાતજનક સમાચાર સાંભળ્યા પછી પંદર દિવસ બાદ તેમણે
ગાંધીજીને પત્ર લખ્યો અને સરકારે તે ઠેકાણાસર પહોંચાડ્યો. વલ્લભભાઈ લખે છેઃ

મહાદેવભાઈ ગયા તે સમાચાર મનમાંથી ખસતા નથી. બધાને પાછળ મૂકીને
મહાદેવભાઈ અચાનક અને ઝડપભેર ચાલી નીકળ્યા. તે ઈશ્વરનો કોપ સમજવો.

અમે તમને સહાનુભૂતિનો શો સંદેશો મોકલીએ ? આવી વેદના વિસારે પાડવાનું તમે
અમને હંમેશાં શીખવતા રહ્યા છો.

છતાં દિલાસાનો આ નાનકડો સંદેશ તમને મોકલવાની આરજૂ હું ખાળી શકતો નથી.
કારણ કે તમે પણ આટલો કારી ઘા કદી સહન કર્યો નથી. દુર્ગાબહેનને તમે મોકલેલો
સંદેશો અમે આજે છાપામાં જોયો. તમારી વેદના તેમાં પરખાઈ આવે છે.૧૭૩

કૃપાલાણીએ નોંધ્યું છે કે આવ્યા તે દિવસે જેલર ઍલ્યુમિનિયમની કીટલીમાં તૈયાર ચા
અને ઍલ્યુમિનિયમની રકાબીમાં પાંઉના ટુકડા તથા ચા પીવાના પ્યાલા લઈને હાજર થયા.
"ગુસ્સાથી ભભૂકી ઊઠેલા" મૌલાના આઝાદે જેલરને હાંકી કાઢ્યો. કૉંગ્રેસ પ્રમુખે જેલરને
"હુકમ કર્યો" કે ચા, દૂધ અને સાકર અલગ અલગ યોગ્ય વાસણોમાં લાવવામાં આવે,
સારા પ્યાલા-રકાબી અને સાથે ચમચા પણ જોઈએ. જેલર હિંદી હતો અને તેણે આ હુકમનું
પાલન કર્યું.૧૭૪ પટ્ટાભિએ નોંધ્યું છે કે "આ જેલર પોતાના ઉપરીઓ તરફ પૂરી વફાદારી
જાળવી રાખતો ને સાથોસાથ પોતાના નવા મહેમાનો પ્રત્યે ફરજ બહુ હોશિયારીપૂર્વક
બજાવતો હતો."૧૭૫

આ જેલરને મદદ કરવા અને તેના પર દેખરેખ રાખવા માટે થોડા સમય પછી મેજર
સેન્ડક નામના ૩૮ વરસના અંગ્રેજ સર્જનને મૂકવામાં આવ્યા. "એકવડી કાયાવાળા, લાંબા
તાડ, આ અધિકારી બોલવામાં મીઠા અને સહાનુભૂતિવાળા હતા. પણ ફરજની બાબતમાં
ઘણા ચુસ્ત હતા"૧૭૬ તેવું વર્ણન પટ્ટાભિએ કર્યું છે. કેદીઓને જાણવા મળ્યું કે સેન્ડક અને
તેમનાં પત્ની આંદામાનમાંથી માંડ બચી છૂટ્યાં છે. જાપાનીઓ આવી પહોંચ્યા ત્યારે સેન્ડક