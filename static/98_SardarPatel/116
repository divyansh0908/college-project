૧૧૬ પટેલ

હજાર રૂપિયાનો દંડ★ ફરમાવવામાં આવ્યાં. નાફેરવાદીઓની કડવાશ ચરમ સીમાએ પહોંચી ગઈ.

પણ બજાજની ધરપકડને કારણે કૉંગ્રેસ કારોબારી સક્રિય બની ગઈ. નાગપુરની લડતનું
સંચાલન કરવા માટે વલ્લભભાઈને કહેવામાં આવ્યું. ૧૦મી જુલાઈથી તેમણે સંચાલન
સંભાળી લીધું અને લડત પૂરજોસમાં ચાલવા લાગી. વલ્લભભાઈને આ લડતમાં આનંદ
પડવા લાગ્યો. "લડત સરસ છે" તેવું તેમણે મહાદેવ દેસાઈને લખ્યું.૧૯ જેલમાં જવા તૈયાર
હોય તેવા ૫૦ સ્વયંસેવકો રોજ મોકલવા માટે તેમણે માગણી કરી. આટલા સ્વયંસેવકો તેમને
મળી રહ્યા. પોતાની ધરપકડ ક્યારે થશે તેનો વિચાર વલ્લભભાઈ કરવા લાગ્યા. આ લડત
યુરોપિયનો સામે નથી તેવું જાહેર કરીને તેમણે વિઠ્ઠલભાઈની મદદ લીધી. મધ્ય પ્રાંતના
ગવર્નર સર ફ્રેડરિક સ્લાય અને કારોબારી સમિતિના ગૃહપ્રધાન સર મોરોપંત જોશી જોડે
વિઠ્ઠલભાઈને સારા સંબંધો હતા. વિઠ્ઠલભાઈ નાગપુર આવ્યા, સ્લાય અને જોશી જોડે અનેક
વખત ખાનગીમાં વાતચીત કરી અને જોશીએ આ બંને પટેલભાઈઓ જોડે ગવર્નર સ્લાયની
મુલાકાત ગોઠવી આપી.

સંઘર્ષ અને વાટાઘાટોનું આ મિશ્રણ કારગત નીવડ્યું. સ્લાય, પટેલબંધુઓ અને જોશી
વચ્ચે મૌખિક સમાધાન થયું તેની વિગતો નીચે મુજબ હતી. ઑગસ્ટની અઢાર તારીખે
બપોરે સરકાર ઝંડાધારી સત્યાગ્રહીઓને સિવિલ લાઇન્સમાંથી પસાર થવા દેશે. સાંજે
વલ્લભભાઈએ જાહેરાત કરવી કે લડત સમાપ્ત થઈ છે. ત્યાર પછી તમામ કેદીઓને છોડી
મૂકવામાં આવશે. આ છુટકારા અંગે વલ્લભભાઈએ જોશી પાસેથી લેખિત બાંયધરી મેળવી
લીધી. ઠરાવેલા દિવસે સો સ્વયંસેવકોનું સરઘસ સિવિલ લાઇન્સમાં ફર્યું અને રાષ્ટ્રવાદી સૂત્રો
પોકારવામાં આવ્યાં. પણ યુરોપિયનોનાં નિવાસસ્થાન તથા ચર્ચ નજીકથી પસાર થતી વખતે
ચુપકીદી જાળવવામાં આવી. સદર બજાર પહોંચીને સ્વયંસેવકો વિખેરાઈ ગયા. સાંજે
વલ્લભભાઈએ ભાષણ કર્યું :

રાષ્ટ્રધ્વજનું ગૌરવ જળવાયું છે અને રસ્તા પરથી શાંત અને વ્યવસ્થિત સરઘસ કાઢવાનો
આપણો હક્ક મંજૂર રાખવામાં આવ્યો છે. આમાં હું સત્યનો, અહિંસાનો અને
બલિદાનનો વિજય થયેલો જોઉં છું. નાગપુર સત્યાગ્રહની લડત સફળતાપૂર્વક પૂર્ણ થઈ છે
તેવું જાહેર કરવાની તક મને ભગવાનની દયાથી મળી છે.૨૦

પણ સમયસર કેદીઓનો છુટકારો થયો નહીં, તે માટે વિઠ્ઠલભાઈ જવાબદાર હતા.
"લોકોનો વિજય થયો છે અને કેદીઓને છોડી મૂકવામાં આવશે."૨૧ તેવું ઉતાવળિયું
નિવેદન તેમણે મુંબઈમાં બહાર પાડ્યું. વલ્લભભાઈએ જાણીબૂજીને આવી જાહેરાત કરી ન
હતી. આ નિવેદનથી છંછેડાયેલા ક્લાર્કની ચડામણીથી મધ્ય પ્રાંતના તમામ સનંદી
અધિકારીઓએ આવા છુટકારા અંગે ગવર્નર અને ગૃહપ્રધાન સામે વિરોધ પ્રગટ કર્યો. મહાદેવ
દેસાઈ પરના અંગત પત્રમાં વલ્લભભાઈ લખે છે, "વિઠ્ઠલભાઈએ ગંભીર ભૂલ કરી છે.
તેમના નિવેદનથી આખી સિવિલ લાઇન્સમાં ખળભળાટ મચી ગયો છે."૨૨

★ એમણે દંડ ભરવાની ના પાડી. દંડની રકમ વસૂલ કરવા એમની મોટરકાર જપ્ત કરી તેનું
લિલામ કરવામાં આવ્યું. પણ નાગપુરમાં એ મોટરકાર ખરીદવા કોઈ તૈયાર ન થયું. છેવટે
કાઠિયાવાડમાં એ વેચાઈ.