૪૭૦ પટેલ

તેમણે પડતો મૂક્યો છે. ગાંધીજીએ જણાવ્યું કે માઉન્ટબૅટન આ બાબતમાં આગ્રહ ધરાવે છે
અને પોતાને પણ હવે આવું જ લાગે છે. આ વાક્યથી વલ્લભભાઈના મનનો ભાર હળવો
થયો. પણ તેમણે કહ્યું કે આ બધી ચર્ચા થઈ જવી જરૂરી છે. ઘણું બની ગયું છે, તેની
સ્પષ્ટતા થવી જોઈએ. વલ્લભભાઈ ૨૫મી તારીખે પટણા અને આગ્રા જવાના હતા અને
૨૭મી તારીખ અગાઉ પાછા ફરવાના ન હતા. તેથી ૩૦મી જાન્યુઆરીએ ગાંધીજીની
પ્રાર્થનાસભા શરૂ થયા અગાઉ એક કલાક પહેલાં મળવું, તેવું ગાંધીજી અને વલ્લભભાઈએ
ઠરાવ્યું.૧૭૯

૨૫મી તારીખે આગ્રા જતાં અગાઉ વલ્લભભાઈએ ઘનશ્યામદાસ પાસે હૈયું ઠાલવ્યું.
ગાંધીજીનાં આંસુ, પોતાના મોઢેથી સરી પડેલા કઠોર શબ્દો અને પ્રધાનમંડળમાં પોતે રડી
પડેલા, તે બધું યાદ કર્યું અને કબૂલાત પણ કરી. બાજુમાં બેઠેલાં મણિબહેનને પણ આ
બધી વાતની ખબર પહેલી જ વખત પડી. આગ્રામાં વલ્લભભાઈ ફરી વખત તાજમહાલ
જોવા ગયા અને તેનું આકર્ષણ ફરી અનુભવ્યું. પોતે પ્રધાનમંડળ છોડવાના નથી તેવું ઉત્તર
પ્રદેશના મુખ્ય પ્રધાન પંતને જણાવીને તેમણે પંતના મનનો ભાર કાઢી નાખ્યો. પટણામાં
જમીનદારો પાસેથી કબજે લેવાયેલી જમીનોનું વળતર ન આપવું જોઈએ તેવી વાતો કરનાર
કૉંગ્રેસીઓને તેમણે ઠપકો આપ્યો. "ગંભીરતાપૂર્વક અપાયેલી બાંયધરીનો અનાદર" કરવો
એ તો "લૂંટ કરતાં પણ ખરાબ ગણાય."૧૮૦

જાન્યુઆરીની ૩૦મી તારીખ ને શુક્રવારે, સાંજે ૪ વાગ્યે વલ્લભભાઈ અને ગાંધીજી
બિરલા હાઉસમાં એકબીજાના મનની વાતો કરવા બેઠા. મણિબહેન બાજુમાં દૂર બેઠાં હતાં.
વલ્લભભાઈ બોલતા હતા, અને ગાંધીજી કાંતતા કાંતતાં સાંભળતા હતા. ૪.૩૦ વાગ્યે
મહાત્માજીના ભત્રીજાની દીકરી મનુ ગાંધીજીના સાયંભોજન માટે દૂધ, શાકભાજી અને
સંતરાની ચીર લઈ આવી. ગાંધીજી જમતા હતા ત્યારે પણ વલ્લભભાઈ જોડે વાતો ચાલુ
રહી. ૨૩મી તારીખે પોતે જે કહ્યું હતું તે ગાંધીજીએ ફરી કહી સંભળાવ્યું. પ્રધાનમંડળમાં
વલ્લભભાઈની હાજરી વગર ચાલે તેમ નથી અને નેહરુ વગર પણ ચાલે તેમ નથી.
ગાંધીજીએ ઉમેર્યું કે આ વાત પોતે જવાહરલાલને પણ કહી છે. વલ્લભભાઈ અને
જવાહરલાલ વચ્ચેનો વિખવાદ મોટી આફતરૂપ થઈ પડે અને સાંજે પોતે પ્રાર્થના પછીના
પ્રવચનમાં આ અભિપ્રાય ભારપૂર્વક સમજાવવાના હતા. બીજે દિવસે ગાંધીજી, વલ્લભભાઈ
અને જવાહરલાલ ત્રણે મળવું, તેવું ઠરાવવામાં આવ્યું. કાઠિયાવાડ અંગે પણ ચર્ચા થઈ.
૫-૦૦ વાગ્યે ગાંધીજીની બીજી સેવિકા આભા ગાંધી આવીને ઘડિયાળ બતાવી ગઈ. પણ
બેમાંથી કોઈએ ધ્યાન આપ્યું નહીં. થોડા વખત પછી મણિબહેને કહ્યું કે પાંચ ને દસ થઈ
ગઈ છે ત્યારે બંને ઊઠ્યા. વલ્લભભાઈ ઘેર જવાના હતા અને ગાંધીજી બિરલા હાઉસની
ગોંદરી પર પોતાની પ્રાર્થનાસભામાં ગયા.

ત્રણ મિનિટમાં તો વલ્લભભાઈ અને મણિબહેન ઘેર પહોંચી ગયાં. દાખલ થયાં ત્યારે
એક બાઈ કોઈ અંધજનને લઈને આવી હતી. મણિબહેન તેની જોડે વાત કરવા રોકાયાં.
વલ્લભભાઈ અંદર જઈને બેઠા અને છાપું લઈને વાંચવા લાગ્યા. મણિબહેન બહાર ઊભાં
ઊભાં પેલી બાઈને રાહતમંત્રી નિયોગી અથવા દાક્તરી ખાતાના અમૃતકૌરને મળવાનું
સમજાવી રહ્યાં હતાં. તેટલામાં ગાડીના ટાયર ઘસાયાનો અવાજ થયો. ગાડીમાં બેઠેલા
ગાંધીજીના સાથી બ્રિજકૃષ્ણે ગાડીમાંથી બૂમ પાડી. "સરદાર ક્યાં છે ? બાપુ પર ગોળી
છોડવામાં આવી છે. બાપુ મરી ગયા છે." મણિબહેને અંદર જઈને પોતાના પિતાને