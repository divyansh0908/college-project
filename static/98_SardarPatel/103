૧૯૧૮-૨૨/સાથીદાર ૧૦૩

ગાંધીજીના નિર્ણય સામે વિઠ્ઠલભાઈએ સખત વિરોધ નોંધાવ્યો. કારાગારમાં પુરાયેલા
જવાહરલાલ ઊકળી ઊઠ્યા. થોડા વખત પછી જવાહરલાલ અને રાજગોપાલાચારીએ લડત
પાછી ખેંચવાનું પગલું સ્વીકારી લીધું. જવાહરલાલે લખ્યું છે, "દેખીતી રીતે મજબૂત હોવા
છતાં અમારી ચળવળ પડી ભાંગી હતી. સંગઠન અને શિસ્ત નાબૂદ થવા લાગ્યાં હતાં....
ગાંધીજીનો નિર્ણય વાજબી હતો. આ સડો નાબૂદ કરીને નવેસરથી ચણતર કરવું પડશે."૧૭૦
માત્ર બે આગેવાનો-વલ્લભભાઈ અને રાજેન્દ્રપ્રસાદ-એ ગાંધીજી વિશે કશી શંકા ઉઠાવી
નહીં. નરહરિભાઈના કહેવા મુજબ "વલ્લભભાઈએ વિરોધનો કે ટીકાનો એક શબ્દ પણ
ઉચ્ચાર્યા સિવાય ગાંધીજીનો નિર્ણય સ્વીકારી લીધો."૧૭૧ વલ્લભભાઈના પગલાના સાક્ષી
નરહરિભાઈનું કથન મહત્ત્વનું હોવા છતાં તેમાં વલ્લભભાઈની આંતરિક ભાવના અંગે
ચુપકીદી સેવવામાં આવી છે.

અમદાવાદના કૉંગ્રેસ અધિવેશન પ્રસંગે અપાયેલા વલ્લભભાઈના પ્રવચનને યાદ કરીએ
અથવા ફ્રેડરિક પ્રાટ જોડેના શાળા અંગેના સંઘર્ષને ધ્યાનમાં લઈએ તો વલ્લભભાઈએ લડત
મોકૂફી અંતરદાહ વગર સ્વીકારી હોવાનું શક્ય નથી. ફેબ્રુઆરીની ૬, ૭ અને ૮મી તારીખે
આંતરિક વેદના અનુભવતા ગાંધીજી ચૌરી ચૌરા અંગે ગડમથલ કરી રહ્યા હતા. ફેબ્રુઆરીની
છઠ્ઠી તારીખે પ્રાટે મ્યુનિસિપાલિટીનાં નાણાં લૂંટી લીધાનું વલ્લભભાઈએ જાણ્યું. બીજે
દિવસે સવારે એટલે કે ફેબ્રુઆરીની સાતમી તારીખે વલ્લભભાઈએ મ્યુનિસિપાલિટીની
તિજોરીમાંથી દસ હજાર રૂપિયા ખેંચી લીધા. પ્રાટની ચાલ અને વલ્લભભાઈએ આપેલી શેહ
શેતરંજની ઉષ્મા વિહીન રમત ન હતી. બે ગૌરવવંત અને ગરમ મિજાજી યોદ્ધાઓ વચ્ચેનું
આ દ્વંદ્વ યુદ્ધ હતું. દરેકને સામા પર દાઝ હતી. અને દરેક યોદ્ધો પોતાના રાષ્ટ્ર, પોતાની જાતિ
અને પોતાના પક્ષનો પ્રતિનિધિ હતો.

સન ૧૯૨૨ના ફેબ્રુઆરીના બીજા અઠવાડિયામાં વલ્લભભાઈ પ્રાટે ચલાવેલી લૂંટ૧૭૨ અંગે
આખા ભારતને જગાડી મૂકવા તૈયારી કરી રહ્યા હતા. આવા વખતે બારડોલીની લડત મોકૂફ
રહે તે સાંખી લેવાનું વલ્લભભાઈ માટે અતિશય મુશ્કેલ હતું. ભારતની આમજનતાના
ઉત્સાહની સાથોસાથ ચોમેર નજરે ચડતી ગેરશિસ્ત અંગે જેલમાં બેઠેલા આગેવાનો કરતાં
વધારે જાણકારી વલ્લભભાઈ ધરાવતા હતા. પણ ગુજરાતમાં આવી ગેરશિસ્તનું પ્રમાણ
ઓછું હતું અને બારડોલીમાં તો ગેરશિસ્ત હતી જ નહીં. આ લડત મોકૂફ રાખવાની વાત
વલ્લભભાઈ માટે આંતરિક વેદનાનો અને આત્મભોગ આપવાનો વિષય હતો. પણ
"આખરે તો ગાંધીજી આ(સત્યાગ્રહ)ના પ્રણેતા અને ઉદ્ભવકેન્દ્ર હતા અને તેથી તે
બાબતનો નિર્ણય વધારે સારી રીતે ગાંધીજી જ કરી શકે"૧૭૩ તેવું જવાહરલાલે લડત મોકૂફી
સામે બળાપો ઠાલવ્યા પછી કહ્યું છે, અને રાજગોપાલાચારીએ પોતાની ડાયરીમાં ગાંધીજી
પ્રત્યે નિષ્ઠા દર્શાવી છે. આ વફાદારી અને આ વિશ્વાસ રાજાજી અને જવાહરલાલ કરતાં
વલ્લભભાઈમાં વધારે પ્રમાણમાં હતાં. ગાંધીજીએ પોતાના વેદનાવમળમાં તેમને સામેલ કર્યા
ત્યારે અત્યંત શોકાતુર વલ્લભભાઈ એટલું જ કહી શક્યા કે "આ બાબતમાં તમે સૌથી
વધારે જાણો" અથવા "આ નિર્ણય તમારે લેવાનો છે." "તમે સાચા છો" તેવું
વલ્લભભાઈ કહી શક્યા ન હોત. પણ લગભગ સવા મહિના પછી યંગ ઇન્ડિયાની ગુજરાતી
આવૃત્તિ જેવા નવજીવનમાં લખાયેલા લેખમાં વલ્લભભાઈએ ગાંધીજીની "સ્પષ્ટ દૃષ્ટિ"નો
ઉલ્લેખ કર્યો અને "લડત મોકૂફી વાજબી હતી" તેવું સ્પષ્ટ શબ્દોમાં લખ્યું.૧૭૪