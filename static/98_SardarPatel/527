૧૯૪૮-૫૦/સિપાહી ૫૨૭

શરૂ થવા અગાઉ કૉંગ્રેસ પ્રમુખપદ માટે આગલા વરસે પટ્ટાભિ અને ટંડન વચ્ચે રસાકસી શરૂ
થઈ હતી, ત્યારે પણ વલ્લભભાઈ "નેહરુની ગેરહાજરીનો લાભ ઉઠાવશે" તેવી અફવા
ફેલાઈ હતી. વલ્લભભાઈ પટેલ અને ટંડન બંનેના જૂના વિરોધી રફી અહમદ કિડવાઈએ
જવાહરલાલને આવી અફવાનો હેવાલ આપ્યો હતો. "તમારા ગયા પછી સરદારસાહેબ
ટંડનજીને ટેકો આપતું નિવેદન બહાર પાડશે અને ટંડનજીને ટેકો આપવા માટે પ્રાંતોના મુખ્ય
મંત્રીઓને જણાવશે."૧૭૪ આ હેવાલ નેહરુએ વલ્લભભાઈને મોકલી આપ્યો ત્યારે
વલ્લભભાઈએ લખી જણાવ્યું કે "મારે આવું નિવેદન કરવાનું હોત તો તમે અહીં છો ત્યારે
જ મેં બહાર પાડ્યું હોત."૧૭૫

જવાહરલાલ નેહરુ દેશમાં હોય કે પરદેશ ગયા હોય અને વલ્લભભાઈના રાજકીય ઉદ્દેશ
ગમે તે હોય, પણ નેહરુને પછાડવાનો વિચાર વલ્લભભાઈએ કદી કર્યો નથી. વડા
પ્રધાનપદના ટૂંકા ભોગવટા પછી પણ વલ્લભભાઈને આવી લાલચ કદી થઈ નથી. પણ
નેહરુને અંકુશમાં રાખવાની ઇચ્છા તેમને હતી જ. અને તે માટેના તેમના હેતુઓ ઘણા સંકુલ
અને સંમિશ્ર હતા. કોઈ વખત બદલો લેવાની અગર પોતાની વગ જાળવી રાખવાની ઇચ્છા
થતી, તો કોઈ વખત નિરંકુશ નેહરુ ભારતને નુકસાન પહોંચાડશે તેવો તેમને અહેસાસ થતો.
આપણે જોઈ ગયા છીએ કે સન ૧૯૪૯ની શરદૠતુમાં ભારતના પ્રથમ સંઘપ્રમુખ તરીકે
રાજાજીને સ્થાપવાની નેહરુની ઇચ્છાને વલ્લભભાઈએ ચાલાકીપૂર્વક વિફળ બનાવી.
સન ૧૯૫૦ના ઉનાળામાં નેહરુને તેમની મર્યાદાઓનું ભાન ફરી વખત કરાવવાની જરૂર તેમને
જણાવા લાગી.

પટ્ટાભિ કૉંગ્રેસ પ્રમુખને સ્થાને અઢાર મહિના રહ્યા હતા.★ તેમના અનુગામીની પસંદગી
વખતે વલ્લભભાઈને તક મળી ગઈ. ટંડનજી ઉત્તર પ્રદેશ કૉંગ્રેસ સમિતિના અધ્યક્ષ હતા,
અને તેમના ટેકેદારો તેમને ફરી વખત ઉમેદવારી કરવાનો આગ્રહ કરી રહ્યા હતા. શંકર રાવ
દેવ પણ મેદાનમાં હતા. જુલાઈની પાંચમી તારીખે દેહરાદૂનમાં વલ્લભભાઈ અને નેહરુ વચ્ચે
થયેલી વાતચીતમાં આ બંને વિશે તથા અન્ય ઉમેદવારો અંગે ચર્ચા થઈ હતી. ટંડનજી માટે
સ્નેહ અને તેમની પ્રામાણિકતા માટે આદર હોવા છતાં પોતે તેમને ટેકો આપી શકે તેમ નથી,
તેવું જવાહરલાલે સ્પષ્ટ રીતે કહ્યુ. ટંડનજી હિંદીના પ્રખર પુરસ્કર્તા હતા અને દાઢીવાળો
તેમનો ચહેરો અતિશય પ્રભાવશાળી હતો. પણ નેહરુના ખ્યાલ મુજબ અતિશય સ્વતંત્ર
વિચારસરણી ધરાવતા ટંડનજી "કોમવાદી અને પ્રત્યાઘાતી વિચારધારાના પ્રતીક" બની
ગયા હતા.૧૭૬ વળી નિરાશ્રિતોના દિલ્હી સંમેલનમાં ટંડનજીએ "હાજરી આપી હતી અને
અધ્યક્ષપદ" સંભાળ્યું હતું, તેની સામે જવાહરલાલનો ઉગ્ર વિરોધ હતો. કારણ કે "આ
સંમેલનમાં થયેલા ઠરાવો અતિશય વાંધાજનક" હતા.૧૭૭ અહમદનગરના પોતાના સાથીદાર
દેવ અંગે સરદારે પણ સ્પષ્ટ વિરોધ નોંધાવ્યો. દેવ ભાષાકીય રાજ્યરચનાના આગ્રહી હતા
અને મધ્ય પ્રાંત તથા હૈદરાબાદના મરાઠીભાષી વિસ્તારોને આવરી લેતા બૃહદ્ મહારાષ્ટ્રના
ટેકેદાર હતા. આ કારણસર સરદાર તેમનાથી નારાજ હતા.

દેવ અને ટંડનની બાબતમાં મતભેદ હોવા છતાં દેહરાદૂનની ચર્ચામાં કૃપાલાણી ન જોઈએ,
તે અંગે વલ્લભભાઈ અને નેહરુ એકમત થયા. કૃપાલાણી પણ ફરી ઉમેદવારી કરવા ઇચ્છતા

★ સન ૧૯૪૯માં કૉંગ્રેસનું અધિવેશન ભરાયું ન હતું. બંધારણના ઘડતર અને ગણતંત્રની
સ્થાપનાને અગ્રસ્થાન આપવામાં આવ્યું.