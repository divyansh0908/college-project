૩૩૨ પટેલ

કે આંતરરાષ્ટ્રીય પરિબળોને સમજવા અને રાષ્ટ્રીય પરિસ્થિતિનું આકલન કરવામાં પોતાનો
પણ હિસાબ માંડવો. નેહરુને અન્ય રાષ્ટ્રોની ખેવના હતી, તે સાચું છે. ગાંધીજીએ એક
વખત લિન્લિથગોને લખ્યું હતું કે "પોતાના અંગત સંબંધોને કારણે જવાહરલાલને ચીન કે
રશિયા પર તોળાઈ રહેલી આફત અંગે જેટલું લાગી આવે છે તેટલું મને લાગતું નથી."૨૫૩
અને વલ્લભભાઈને લાગે તેના કરતાં જવાહરલાલને વધારે લાગતું હશે, તેવું આપણે કબૂલ
રાખીએ. પણ યુદ્ધમાં થયેલા માનવહત્યાકાંડ અથવા નાઝી જર્મની, ફાસવાદી ઇટાલી કે
લશ્કરવાદી જાપાને આચરેલી ક્રૂરતા સંબંધે જવાહરલાલના જેટલી જ વેદના વલ્લભભાઈના
હૈયામાં પણ થતી હતી. અહમદનગરમાંથી મણિબહેન અને ડાહ્યાભાઈ પર લખાયેલા
પત્રોમાં આ બાબત અંગેનો તેમનો શોક, તેમની સહાનુભૂતિ અને તેમની આરજૂ હંમેશાં
દેખાય છે. અંગ્રેજો સામેના સંઘર્ષને કારણે વલ્લભભાઈ અમાનવીય બન્યા નહોતા.

આપખુદી અને લોકશાહી વચ્ચે ખેલાઈ રહેલા જંગની વિશાળ વ્યાપ્તિ માટે થઈને નેહરુ
ભારતના સંઘર્ષને ઊતરતું સ્થાન આપવા તૈયાર હતા, અને વલ્લભભાઈ તૈયાર ન હતા, તેવી
દલીલ પણ હકીકતમાં સાચી નથી. લડાઈ શરૂ થઈ ત્યારે શરૂઆતનાં બે વરસ તો
વલ્લભભાઈને સાથી રાજ્યો પ્રત્યે નેહરુના કરતાં પણ વધારે લાગણી હતી. આ કાળે ગાંધીજી
કે વલ્લભભાઈ કરતાં નેહરુ વધારે ઉગ્ર બ્રિટન વિરોધી વલણ ધરાવતા હતા. સન ૧૯૪૧ના
ઉનાળામાં જર્મનીએ રશિયા પર હલ્લો કર્યા પછી નેહરુના વલણમાં ફેરફાર થયો, પણ
"સામ્રાજ્યવાદ અને રાષ્ટ્રવાદ વચ્ચે તડજોડ શક્ય નથી" તેવી તેમની માન્યતા યથાવત્
રહી.૨૫૪ અને સન ૧૯૪૨ના જાન્યુઆરીમાં પર્લ હાર્બર પર હુમલો થયા પછી પણ બ્રિટન જોડે
સમાધાન કરી લેવાના રાજાજીના માર્ગને તેમણે "ફૂલ ગુલાબી રસ્તા" તરીકે વખોડ્યો હતો.
નાઝીવાદ અને ફાસીવાદના વિરોધની જવાહરલાલની ભાવનાનો ઇન્કાર થઈ શકે નહીં. પણ
તેમનું વલણ યુદ્ધમાં બની રહેલા પ્રસંગોને કારણે નહીં પણ અંગત સંબંધોને પરિણામે ઘડાયું
હતું. પર્લ હાર્બર કે જાપાની આક્રમણ કરતાં પણ સેનાપતિ ચ્યાંગ અને તેમનાં પત્નીની
ભારતયાત્રા અને ક્રિપ્સની મૈત્રી તેમના વલણના ઘડતરમાં વધારે મહત્ત્વનાં હતાં.૨૫૫

સાચી વાત એ છે કે આંતરિક મતભેદો હોવા છતાં વલ્લભભાઈ, નેહરુ, આઝાદ ને
ગાંધીજી - સહુ રાષ્ટ્રભક્ત હતા. દુનિયાનો સંઘર્ષ પૂરો થાય ત્યાં સુધી ભારતની લડત
અટકાવી દેવા માટે આમાંથી કોઈ તૈયાર ન હતું. સન ૧૯૪૨ના એપ્રિલમાં ગાંધીજીના
ખરડામાં દેખાતા જાપાન તરફી વલણ સામે જવાહરલાલનો ગમે તેટલો વાંધો-વિરોધ
કહેવાતો હોય, પણ આખરે તો "ભારત છોડો"નો ઠરાવ તેમણે જ રજૂ કર્યો. આ
આંદોલનથી સાથી રાજ્યો મૂંઝવણમાં મુકાઈ જવાનાં હતાં.

રાષ્ટ્રીય વ્યૂહરચનામાં આંતરરાષ્ટ્રીય પરિબળોની ગણતરી સંબંધે સમય જતાં સાબિત
થવાનું હતું કે આ બાબતમાં વલ્લભભાઈ જવાહરલાલ નેહરુ કરતાં સવિશેષ હોશિયારી
ધરાવતા હતા. વલ્લભભાઈ કરતાં નેહરુનો વિદેશીઓ જોડે વધારે સંપર્ક હતો, તેમાં શંકા
નથી. વલ્લભભાઈ કરતાં તેમણે દુનિયાનો અનુભવ વધારે મેળવ્યો હતો, અને
જવાહરલાલની વાતમાં દુનિયાનો ઉલ્લેખ વધારે આવતો. આ બધું તાબડતોબ કબૂલ કરી
લીધા પછી પણ વિશ્વઘટનાઓ અંગેની વલ્લભભાઈની સમજ નેહરુ કરતાં ઊતરતી હોવાનું
સાબિત થતું નથી.

વલ્લભભાઈના માનસ અંગે નેહરુનો નિર્ણય આપણે જોઈ ગયા છીએ : "સ્પષ્ટ પણ
ઊંડાણ નહીં." પોતાના મિત્રમાં ચડિયાતાપણાની અથવા તુચ્છકારની ભાવના હોવાનું