૨૯૬ પટેલ

સતત વિચાર કર્યા કરતા. જેલમાંથી પહેલો કાગળ તેમણે મહાદેવભાઈને લખ્યો અને તેમાં
ચિંતા દર્શાવી છે કે "મણિ ઘણી નબળી પડી ગઈ છે."૫૨ પણ સત્યાગ્રહી તરીકેની
મણિબહેનની લાયકાત અંગે બેમત હતા નહીં અને બાપના પકડાયા પછી બેત્રણ અઠવાડિયે
તેમની ધરપકડ થઈ. નંદુબહેને પણ ધરપકડ વહોરી લીધી હતી. આ બંનેને બેળગાંવ જેલમાં
મોકલવામાં આવ્યાં. મણિબહેન પર લખેલા પત્રમાં વલ્લભભાઈએ પોતાની ચિંતા
મણિબહેનને કળાવા દીધી નહીં, અને પોતે શરીરને બરાબર સાચવે છે તેવી ખાતરી આપી.
વલ્લભભાઈએ ઉમેર્યું :

મને અહીં જે સગવડ મળે છે તે તમને ત્યાં મળતી નથી. પણ તમારી સહનશક્તિ મારા
કરતાં વધારે છે. તબિયત બરાબર સાચવશો તેવી આશા રાખું છું.૫૩

સગાંવહાલાંઓને ન મળવાની ધમકીનો અમલ વલ્લભભાઈએ કર્યો ન હોવાથી અવારનવાર
બાપને મળવાની રજા ડાહ્યાભાઈને મળતી. એકાદ બે વખત ડાહ્યાભાઈનાં નવાં પત્ની ભાનુમતી
પણ આવ્યાં. વડોદરામાં મે મહિનામાં ડાહ્યાભાઈનાં ફરી લગ્ન થયાં, તેમાં વલ્લભભાઈ,
મણિબહેન અને બિપિન હાજર રહ્યાં હતાં. વડોદરામાં ભાનુમતીના ભાઈ પશાભાઈ ધંધો કરતા
હતા. થોડા મહિના પછી વલ્લભભાઈને આંતરડાંનો દુખાવો ઊપડ્યો. સાથે રહેનાર લોકો
તેમનું "પેટ ઊછળતું" જોઈ શકતા૫૪ અને તેમનો દુખાવો સમજી શકતા. પણ વલ્લભભાઈ
કદી પોતાના દુખાવાની વાત કરતા નહીં. "પોતાના દુખાવા તરફ ધ્યાન આપવાને બદલે
સરદાર અમારે માટે ચા બનાવીને આપતા" તેવું મોરારજીભાઈએ પાછળથી યાદ કર્યું હતું.૫૫
મુનશીના ગ્રંથમાં પણ ચા બનાવવાનો ઉલ્લેખ છે :

યરવડા જેલમાં સરદારના સ્વભાવમાં રહેલાં માનવીય તત્ત્વોનું મને તીવ્ર ભાન થયું.
હસતા, મશ્કરીઓ કરતા, સાદી વાર્તાઓ કહેતા વલ્લભભાઈ અમારું ઘર સંભાળતા, ચા
બનાવતા, અમારા ભોજનનું ધ્યાન રાખતા. સ્થિતિ ગંભીર થઈ જવાથી મને સ્ટ્રેચરમાં
સુવડાવીને લઈ જતા હતા ત્યારે આ પ્રખર નેતાની આંખમાં મેં ભીનાશનું અભૂતપૂર્વ દર્શન
કર્યું.૫૬

જેલમાંથી તેમણે લખેલા પત્રોમાં જેમના માટે સરદાર કાળજી રાખતા તેવા માણસોની
યાદી જોવા મળે છે. "ફલાણા ભાઈ કેમ છે ?" , "અમુક ભાઈ કાગળો કેમ લખતા
નથી ?", "આ ભાઈના દીકરા ક્યાં છે ?", "પેલા ભાઈ બીચારા ગુજરી ગયા",
આવી પૂછપરછથી તેમના કાગળો ઊભરાય છે. સન ૧૯૮૭માં મોરારજીભાઈએ જણાવ્યું તેમ
સાથીઓ અને પક્ષના કાર્યકરો વલ્લભભાઈને ચાહતા હતા કારણ કે "તે હંમેશાં તેમની
સંભાળ રાખતા, અને માગણી આવે તે પહેલાં તેમના આર્થિક અને તબિયતના પ્રશ્નો ઉકેલી
આપતા."૫૭ જેલને કારણે સાથીદારોનું કામ બજાવી શકતા નહીં, પણ આ સવાલો તેમના
મનમાંથી ક્ષણભર પણ ખસતા નહીં.

સન ૧૯૪૧ના એપ્રિલમાં અમદાવાદમાં થયેલા હત્યાકાંડથી વલ્લભભાઈને ખૂબ આઘાત
લાગ્યો. સંખ્યાબંધ નિર્દોષ હિંદુ-મુસલમાનોએ જીવ ગુમાવ્યા. કેટલાક હિંદુઓ ભયને કારણે
નાસી છૂટ્યા અને પોતાના ગામનું નામ બોળાયું. હુલ્લડો વખતે મૃદુલા સારાભાઈએ "ખૂબ