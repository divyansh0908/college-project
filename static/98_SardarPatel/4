૪ પટેલ

ઝવેરભાઈ, લાડબા અને તેમનાં તમામ સગાંસંબંધીઓ પાટીદાર હતાં. સદીઓ અગાઉ
તેમના વડવાઓ ઉત્તર ભારતથી આવીને ચરોતરની રેતાળ, ફળદ્રુપ જમીન પર વસ્યા હતા.
પૂર્વ અને દક્ષિણે મહી નદી, ઉત્તરે શેઢી નદી, અને પશ્ચિમે ભાલ કાળી જમીન વચ્ચે
આવેલો ચરોતર પ્રદેશ, અમદાવાદ-વડોદરા વચ્ચેના ભૂખંડમાં પથરાયો છે. પણ આ બંને
શહેરો ચરોતરના વિસ્તારની બહાર વસેલાં છે. વાયવ્ય દિશાએથી છઠ્ઠી સદીમાં ભારતમાં
આવી વસેલી હૂણ જેવી ખડતલ જાતિ, પંજાબના ગુર્જરો અથવા આ બંને જાતિઓમાંથી
ઊતરી આવેલા પાટીદારોએ ચરોતરનાં જંગલો કાપ્યાં, રેતાળ જમીનમાં છાણ-માટીનાં,
ખાતરનાં ગાડાંનાં ગાડાં ઠાલવીને તેને ફળદ્રુપ બનાવી અને તેમાં ખેતી કરવા માંડી.
આસપાસના ઠાકોરોના સૈનિકો તરીકે પણ તેમણે સેવા બજાવી. આવેશ અને ધીરજનો
અદ્ભુત સમન્વય સાધીને આ પાટીદારોએ કાળક્રમે આવેલા હિંદુ, મુસલમાન અને અંગ્રેજ
રાજકર્તાઓનો આદરભાવ સંપાદન કર્યો. વધારે નક્કર લાભ એ થયો કે પોતે ખેડતા હતા તે
જમીનના માલિકીહક્કના દસ્તાવેજ તેમણે મેળવી લીધા અને તેથી જમીનપાટીના માલિક
તરીકે પાટીદાર અથવા પટેલ કહેવાયા. પંદરમી સદીની આખરમાં પાટીદારોની મદદ
મેળવનાર મુસલમાન રાજવીએ તેમને વધારાની જમીન આપી. મુગલ શાસનના અંતકાળે
ચરોતરના પટેલો વડોદરામાંથી મુસલમાની રાજવટ ઉખેડી નાખવામાં અને હિંદુ રાજવટ
સ્થાપવામાં મદદરૂપ થયા. સમય જતાં વસતિનો વધારો થયો અને વધારે મોકળાશ મેળવવા
ઇચ્છતા પટેલો ધીમે ધીમે પૂર્વ અને દક્ષિણ આફ્રિકામાં, ફિજી, ન્યૂ ઝીલૅન્ડ, બ્રિટન અને
ઉત્તર અમેરિકામાં વસવાટ કરવા લાગ્યા. આજે તો હિંદુસ્તાનની બહારનાં અનેક શહેરોની
ટેલિફોન ડિરેક્ટરીઓમાં પટેલોની યાદી લાંબીલચક હોય છે. પણ સરદાર પટેલનો જન્મ થયો
ત્યારે પણ કરમસદ તથા અન્ય ગામોના સંખ્યાબંધ પાટીદારો પરદેશમાં વસતા હતા.
પાટીદાર સમાજ ક્યારેક માંસાહારી તો ક્યારેક શાકાહારી હતો; ક્યારેક કન્યાના બાપને
પરઠણ આપવાનો તો ક્યારેક કન્યા પાસેથી દહેજ લેવાનો રિવાજ હતો. ક્યારેક
વિધવાવિવાહની છૂટ હતી તો ક્યારેક આવા લગ્ન પર પ્રતિબંધ હતો. વલ્લભભાઈ જન્મ્યા
ત્યારે પાટીદાર સમાજમાં માંસાહારની મનાઈ હતી. દહેજ લેવાનો રિવાજ હતો અને
વિધવાવિવાહ પર પ્રતિબંધ હતો. પેઢી દર પેઢી રીતરિવાજોમાં અલટાપલટા થયા કરતા હતા
છતાં પાટીદારો હરહંમેશ હિંદુ ધર્મને વળગી રહ્યા. બહારના લોકો સામે એકજૂથ બનીને
ઊભા રહ્યા. પાટીદાર સમાજમાં પુરુષોનું વર્ચસ્વ હતું. મોટેરાની હાજરીમાં મૌન પાળવું
પડતું. કુટુંબીજનોની તાબેદારી કરવી પણ આખી દુનિયા સામે ટક્કર ઝીલવી તેવું ખમીર
હતું. ભાષા બરછટ, વેશ-પહેરવેશમાં બેદરકારી અને જાતભાઈઓ વચ્ચે સમાનતાને કારણે
દરેક ગામડામાં પાટીદાર ભાઈઓનું જૂથ જામતું હતું. બિનપાટીદારો કરતાં ઊંચા હોવાનું
ગૌરવ, ખડતલ, આત્મનિષ્ઠ વ્યક્તિત્વ અને બીજાઓ પર આધિપત્ય જમાવવાની ઇચ્છા -
પાટીદાર સમાજનાં નોંધપાત્ર લક્ષણો હતાં.૩ સન ૧૮૨૫માં આવેલા અંગ્રેજ મુસાફર બિશપ
રેજિનાલ્ડ હેબરે આ પાટીદારોને "ગુજરાતના પોટૈલો" કહ્યા છે અને નોંધ્યું છે કે આ
પાટીદારો

હિંદુસ્તાનના જમીનદારો કરતાં પોશાક, વર્તાવ અને દેખાવમાં ઘણા ઊતરતા છે. તેમની
રીતભાત ઊતરતી કક્ષાની હોવા છતાં વધારે ખમીરવંતી છે. ઉપરી અમલદારોની
હાજરીમાં હાથ જોડીને ઊભા રહેવાને બદલે પાટીદારો તરત જ નીચે બેસી જાય છે.૪