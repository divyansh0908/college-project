૨૬ પટેલ

વર્ણભેદ અને અંગ્રેજી શાસન તેમને પણ કઠતાં હતાં. "અંગ્રેજો બીજા બધાને જંગલી સમજે
છે" તેવો જે આક્રોશ તેમણે પાછળથી વારંવાર ઠાલવ્યો૭૬ તે ઉકળાટ સન ૧૯૧૦-૧૩ના
ગાળામાં તેમની અંદર ધધકતો હતો. પણ તેમણે આવો ઉકળાટ મનમાં દબાવી રાખ્યો.
લંડનની જાહેર સભામાં મદનલાલ ધિંગ્રાએ સન ૧૯૦૭માં સર કર્ઝન વાઈલીનું ખૂન કર્યું અને
પાછળથી તેમને ફાંસી આપવામાં આવી. ઇંગ્લૅંડમાં રહેતા ભારતીય વિદ્યાર્થીઓ આ બંને
બાબતોની ગરમાગરમ ચર્ચાઓ કરતા. વલ્લભભાઈ આ અરસામાં ઇંગ્લૅંડ આવ્યા હતા.
ધિંગ્રાના કૃત્યથી તેમને ખૂબ વેદના થઈ પણ તેમણે રાજકારણથી વેગળા રહેવાનું ઠરાવ્યું.

લંડનનો એક અસાધારણ અનુભવ વલ્લભભાઈ પાછળથી કહી સંભળાવતા હતા. એક
ઠેકાણે રહેતા હતા ત્યાં નીચેથી કોઈ બાઈની ચીસો વારંવાર સંભળાવતી હતી. મકાનમાલકણ
બહાર ગઈ હતી ત્યારે સફાઈવાળી બાઈએ વલ્લભભાઈને જણાવ્યું કે મકાનમાલિકની બહેનને
ઘણો ત્રાસ આપવામાં આવે છે અને તેને પૂરી રાખવામાં આવે છે. વલ્લભભાઈએ ચોવીસ
કલાકમાં ઘર ખાલી કરી નાખ્યું અને પોલીસને ખબર આપી. પોલીસે પાછળથી આ બાઈને
સહાય કરી હતી.૭૭

લંડનમાં વકીલાતની કૉલેજો ઇન્સ ઑફ કોર્ટ કહેવાતી. મિડલ ટેમ્પલ નામની એક
કૉલેજમાં વલ્લભભાઈ દાખલ થયાનું આપણે કહી ગયા છીએ. ત્રણ વરસના ગાળામાં તેમણે
નવ સત્ર પૂરાં કરવાનાં હતાં અને સત્રદીઠ અમુક ભોજન-સમારંભોમાં હાજરી આપવાની
હતી. આવી કોઈ કૉલેજમાં મોહનદાસ ગાંધી, મહમ્મદઅલી જિન્નાહ અને વિઠ્ઠલભાઈએ
પણ આ રીતે જ અભ્યાસ કર્યો હતો. નોંધવું જોઈએ કે બરાબર આ અરસામાં સન ૧૯૧૦માં
વલ્લભભાઈથી ચૌદ વરસ નાના જવાહરલાલ નેહરુ પણ ઇનર ટેમ્પલમાં જોડાયા. પણ
વલ્લભભાઈ પેટલાદ, નડિયાદ, બોરસદનો અનુભવ લઈને આવ્યા હતા, જ્યારે જવાહરલાલ
હેરો અને કૅમ્બ્રિજમાં અભ્યાસ કરીને વકીલાત માટે ભણવા આવ્યા હતા. લંડનમાં
જવાહરલાલ અને વલ્લભભાઈની મુલાકાત થયાનો પુરાવો નથી. સાથે હોવા છતાં તેમની
બંનેની દુનિયા અલગ અલગ હતી. આ સમયે જવાહરલાલના દેખાવ અને વર્તાવ અંગે તેમના
ચરિત્રકાર માઇકલ કેલ બ્રેશરે નોંધ્યું છેઃ

જવાહરલાલ અતિશય દેખાવડા, પાતળા યુવાન હતા. કાળા વાળ અને મૂછવાળા જવાહર
બોંડ સ્ટ્રીટનાં મોંઘાંદાટ કપડાં પહેરતા. સારી ક્લબોમાં અને હોટેલોમાં જવામાં અને ભદ્ર
વર્ગના યુવાનોને છાજે તેવી નાટકશાળાઓ અને મેળાવડામાં પોતાનો સમય વિતાવતા
હતા.... ઉનાળામાં યુરોપ ફરવા જતા.૭૮

વકીલાતના અભ્યાસમાં જવાહરલાલ બહુ ઓછો સમય વાપરતા, જ્યારે વલ્લભભાઈ
આખો દિવસ તેની પાછળ ગાળતા. જ્યાં રહેતાં હોય ત્યાંથી વહેલી સવારે - લગભગ સાતેક
વાગ્યે નીકળી જતા. તેમનો ચહેરો હંમેશાં દૃઢ અને કઠોર દેખાતો. અછડતી નજરે તેમની
શક્તિઓનો ખ્યાલ આવે તેમ ન હતું. સાદો પોશાક અને માથે ટોપી પહેરીને વલ્લભભાઈ
મિડલ ટેમ્પલ સુધી ચાલતા જતા અને લાઇબ્રેરી ઊઘડે તેની રાહ જોઈને ઊભા રહેતા. સાંજે
છ વાગ્યે લાઇબ્રેરી બંધ થવાનો સમય થાય ત્યાં સુધી સતત વાંચતા રહેતા. દિવસે ભૂખ લાગે
તો ચા, દૂધ કે પાંઉ લેતા અને સાંજે ચાલતા જઈને ઘેર પહોંચતા. હુક્કાને બદલે સિગારેટ