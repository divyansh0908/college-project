૧૯૪૫-૪૭/વિજય ૩૯૭

તમને રૂબરૂ મળવાની તકથી મને ખૂબ આનંદ થયો છે.... તમારા રાષ્ટ્રની મુશ્કેલીઓના
નિવારણ માટે તમે સહુ જે સતત સંઘર્ષ ચલાવી રહ્યા છો, તે અમે બધા આદરમાનપૂર્વક
નિહાળી રહ્યા છીએ. મારાં જાહેર પ્રવચનોમાં હું હંમેશાં (તેનો) ઉલ્લેખ કરું છું....૨૮૦

પણ તડ ને ફડ બોલવાની આદત તેમણે જાળવી રાખી. ઍબેલને તેમણે મોઢામોઢ
"મુસ્લિમ લીગના મંત્રી" કહ્યા પણ પાછળથી વલ્લભભાઈએ આ અવમાનભર્યા શબ્દો
પાછા ખેંચી લીધા.૨૮૧ માઉન્ટબૅટન જોડેની વાતચીતમાં પંજાબ અને વાયવ્ય સરહદના
વિસ્તારમાં હિંદુઓ અને શીખો પર થઈ રહેલી જોરતલબીના તાજેતરના બનાવોનો ઉલ્લેખ
કરીને વલ્લભભાઈએ કહ્યું:

આંતરવિગ્રહ ખેલાઈ રહ્યો છે અને તેને ખાળવા માટે તમે કશું કરતા નથી. તમે જાતે રાજ
ચલાવતા નથી અને કેન્દ્ર સરકારને રાજ ચલાવવા દેતા નથી.૨૮૨

કાયદો અને વ્યવસ્થા જાળવવાની સત્તા પ્રાંતિક સરકારોનું ક્ષેત્ર હતું અને નવી દિલ્હીમાં
બેઠેલા ગૃહમંત્રી હુલ્લડો અટકાવવા માટે ખાસ કશું કરી શકે તેમ ન હતા. પોતાની
અસહાયતાથી વલ્લભભાઈ ચિડાઈ ઊઠતા હતા.૨૮૩ ગૃહમંત્રી પૉર્ટર સાત મહિનાની રજા પર
જઈ રહ્યા હતા. તેમની બદલીમાં પોતે પસંદ કરેલા માણસ માટે નકાર ભણવાનો પ્રયાસ
માઉન્ટબૅટને કર્યો. તેનાથી પણ વલ્લભભાઈ નારાજ થયા હતા. રાષ્ટ્રસંઘ સંબંધ ખાતાના
મંત્રી બેનરજીએ પૉર્ટરની જગા પર અવેજીમાં કામ કરવું, તેવી દરખાસ્ત વલ્લભભાઈએ મૂકી
હતી. ગૃહખાતાના જોડિયા સચિવ વિલિયમ્સ પૉર્ટરનું કામ સંભાળે તેવી માઉન્ટબૅટનની
ઇચ્છા હતી. તેમણે આ ફાઈલ પર શેરો માર્યો કે વલ્લભભાઈની ભલામણ ચકાસણી
સમિતિએ તપાસી જવી. સચિવોની સમિતિ જેવી ચકાસણી સમિતિએ વિલિયમ્સની વરણી
કરી. વલ્લભભાઈએ ફરી શેરો માર્યો કે પોતે બેનરજીને પસંદ કરે છે, અને ચકાસણી
સમિતિને પૂછ્યા કરવાનું પગલું "અયોગ્ય અને વ્યર્થ" હતું. વાઇસરૉય વલ્લભભાઈની આ
"ઉદ્ધતાઈ" સામે ઊકળી ઊઠ્યા અને તેમણે શેરો લખ્યો કે "ગૃહમંત્રીના શેરાનાં વલણ
અને ભાષા અંગે કૅબિનેટમાં ચર્ચા થવી જોઈએ"૨૮૪ પણ બેનરજીની નિમણૂકના વિરોધમાં
કશું કારણ આપી શકાય તેમ ન હોવાથી માઉન્ટબૅટને આ નિમણૂક સ્વીકારી લેવી પડી.

એપ્રિલની ૨૪મી તારીખે અરસપરસના શેરા અંગે માઉન્ટબૅટન અને વલ્લભભાઈએ
છણાવટ કરી, ત્યારે ચોખ્ખી ભાષામાં વાત થઈ. છેવટે એવી સમજૂતી થઈ કે આ શેરા
લખેલા કાગળ ફાઈલમાંથી કાઢી લેવામાં આવે અને બેનરજીની નિમણૂક સામે વાંધો કાઢવો
નહીં. પણ આ મુલાકાત અંગેની પોતાની નોંધમાં પાછળથી માઉન્ટબૅટને પુરવણી૨૮૫ જોડી છે
તે કેવળ કાલ્પનિક દેખાય છે. આ પુરવણી પર તારીખ નથી, પણ દેખીતી રીતે જ ઘણી
પાછળથી લખવામાં આવી છે અને તેમાં "પટેલ પરના મારા વિજય"નો ઉલ્લેખ છે.
બેનરજીની નિમણૂક માઉન્ટબૅટને કબૂલ રાખવી પડી, તેના સંદર્ભમાં આ ઉલ્લેખ વિચિત્ર
લાગે છે. પુરવણીમાં માઉન્ટબૅટન લખે છે: "આ મુલાકાતમાં મેં પટેલને કહ્યું કે તમારો શેરો
આ ક્ષણે જ તાબડતોબ પાછો ખેંચી લેવામાં નહીં આવે, તો હું તમારા વડા પ્રધાનને
બોલાવીને તેમને મારું રાજનામું આપી દઈશ." પણ આવું કહી શકાય તેવો સંભવ નથી.