૧૮૭૫-૧૯૧૮/પૂર્વરંગ : પરિશોધ ૨૫

બદલી. થૉમસ કુક ઍન્ડ સન્સની પાસબુકમાં શ્રીમતી પેટ્રિક, શ્રીમતી સ્મિથ, શ્રીમતી એ.
થૉમસ અને શ્રીમતી વિલિઅમ્સ એ ચાર મકાનમાલકણનાં નામો છે. આવાં નામ ઇંગ્લૅંડમાં
સામાન્ય રીતે વપરાય છે. આ બધી જગાએ અઠવાડિયે બે/ત્રણ પાઉન્ડનું ભાડું હતું અને
અઢી વરસમાં વલ્લભભાઈ જ્યાં રહ્યા તે સરનામાં આ મુજબ છે. ૨૩, આલ્ડ્રિજ વિલા રોડ,
૬૨ ઑક્સફર્ડ ટેરેસ, ૨, સાઉથ હિલ પાર્ક ગાર્ડન્સ, ૫૭ એડેલાઇડ રોડ અને ૫, ઇટન રોડ.
વલ્લભભાઈના લંડનનિવાસના દુર્લભ દસ્તાવેજી પુરાવામાં આ પાસબુકનો સમાવેશ થાય છે.
આ પાસબુકમાં આ બધાં સરનામાં આપવામાં આવ્યાં છે, એટલું જ નહીં પણ
વલ્લભભાઈની રહેણીકરણીના આડકતરા ઉલ્લેખો પણ તેમાં છે. સેલ્ફ્રીજના ડિપાર્ટમેન્ટલ
સ્ટોરનું બિલ ચૂકવાયું છે. જી. એમ. પરીખ, આર. એસ. મહેતા, એસ. ડી. મહેતા અને
એન. એચ. સેતલવાડને નાણાં અપાયાં છે તે એવું સૂચવે છે કે વલ્લભભાઈના ઘણાખરા
સંબંધો કેવળ ગુજરાતીઓ પૂરતા મર્યાદિત હતા. ઇંગ્લૅંડ આવ્યા પછી બે મહિના બાદ
પોતાની કૉલેજને તેમણે ૭૪ પાઉન્ડ ચૂકવ્યા છે. તે તેમની ફી હોવી જોઈએ. તેમને બે
ઇનામો મળ્યાની ખતવણી પણ કરવામાં આવી છે.૭૫

અભ્યાસમાં ધ્યાન કેન્દ્રિત કરવાનો વખત આવે ત્યારે અતૃપ્ત તૃષ્ણાથી ધ્યાન વિચલિત ન
થાય તે માટે લંડન આવ્યા પછીના પહેલા અઠવાડિયામાં જ તેમણે જોવા જેવાં સ્થળો જોઈ
નાખ્યાં. ઇંગ્લૅંડ આવેલા વલ્લભભાઈ પાંત્રીસ વરસના વ્યવહારુ પાટીદાર હતા, ભાવનાશાળી
યુવાન કે રાજકીય ચળવળખોર ન હતા અને ઇંગ્લૅંડમાં જે મેળવવાનું છે - બૅરિસ્ટરની પદવી
- તે બાબતમાં સ્પષ્ટ ખ્યાલ ધરાવતા હતા. કલાત્મક કે શારીરિક સૌંદર્ય શોધવા તેમણે
નજર પણ નાખી નહીં. ધ્યેય સિદ્ધ કરવાનું હતું અને બાળકોને ઉછેરવાનાં હતાં. બાળકોને
ઉછેરવામાં મોટો ખર્ચ કરવાની તેમની યોજના હતી. તેથી વલ્લભભાઈએ નાટકચેટકમાં
અથવા મનગમતા લોકો જોડે સહેલસપાટામાં સમય બગાડ્યો નહીં. "સાત હજાર માઈલ
દૂરથી આટલો લાંબો વખત શાસન ચલાવનાર" લોકોની જાણવાની તીવ્ર ઇચ્છા હોવા છતાં
સહજ રીતે નજરે ચડ્યું તેટલું જોઈ લેવાથી તેમણે સંતોષ માન્યો. પોતાની પરીક્ષા માટે
અભ્યાસ કરવાનું ધ્યેય મુખ્ય હતું. અંગ્રેજો કે અંગ્રેજી વાતાવરણનો અભ્યાસ કરવામાં તેમને
રસ નહોતો અને ઇંગ્લૅંડથી કુટુંબીજનોને લખેલા પત્રોમાં આવા કોઈ ઉલ્લેખ નથી.

બે વોટરના આલ્ડ્રિજ વિલા રોડ અને મિડલ ટેમ્પલ વચ્ચે પોણા પાંચ માઈલનું અંતર હતું
અને વલ્લભભાઈ રોજ બે વખત આવજા કરતા હતા. કેનિંગ્સ્ટન બાગ, બકિંગહામ
રાજમહેલ, સેન્ટ જેમ્સનો બગીચો, ક્લિઓપેટ્રાનો સ્તંભ અને વોટરલૂ પુલ જેવાં મહત્ત્વનાં
અથવા સૌંદર્યભર્યાં સ્થળો રસ્તામાં પડતાં હતાં. વલ્લભભાઈએ રહેઠાણ બદલ્યાં પણ
ચાલવાનું અંતર ઘટ્યું નહીં, ઊલટું વધ્યું. સુંદર સ્થળોનો અભાવ નહોતો. આ બધાં
સૌંદર્યદર્શનની છાપ તો તેમના પર પડી હોવી જોઈએ. વલ્લભભાઈએ કુદરતી સૌંદર્ય તરફ
નજર પણ નાખી નહીં તે વિધાન ફેરવવું પડશે. ચાલતી વખતે વલ્લભભાઈ અભ્યાસ પાકો
કરતા અથવા આગળપાછળના વિચાર કરતા. પણ આવું વારંવાર થતું હોય ત્યારે ધ્યાન
કેન્દ્રિત કરી શકાતું નથી. વલ્લભભાઈ ચાલતાં ચાલતાં વિચારમાં કે અભ્યાસમાં મગ્ન હોવા
છતાં ઠેર ઠેર સુંદર જગાઓ જોતા હશે અને તેનો આનંદ પણ માણતા હશે.

ઇંગ્લૅંડમાં અભ્યાસ કરતા ઘણા વિદ્યાર્થીઓ રાજકારણમાં સક્રિય રસ ધરાવતા હતા, પણ
વલ્લભભાઈએ આવો રસ દાખવ્યો નહીં. હુક્કા-તમાકુનો પ્રસંગ દર્શાવે છે તેમ અંગ્રેજોનો