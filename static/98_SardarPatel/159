૧૯૨૨-૨૯/સરદાર ૧૫૯

પણ દુકાન ખુલ્લી ન હતી અને કોઈ ટૅક્સીવાળો ભાડે આવવા તૈયાર ન હતો. બે
ટૅક્સીવાળાનાં લાઇસન્સ તાબડતોબ રદ કરવામાં આવ્યાં. પણ કલેક્ટરે ચાલતા સરભોણ જવું
પડ્યું. ઢોલ વગાડનાર છોકરાઓએ કલેક્ટર આવી રહ્યાની ચેતવણી આપી અને તમામ
બારણાં તાબડતોબ વાસી દેવામાં આવ્યાં. ગામના મુખીએ હાર્ટશોર્નને જણાવ્યું કે પોતે
અથવા ગામનો કોઈ પણ માણસ મહેસૂલ ભરવાનો નથી.

સરકારે વળતો ફટકો માર્યો. મામલતદારની બદલી કરવામાં આવી. જપ્તી માટે ત્રણ
ખાસ અધિકારીઓની નિમણૂક કરવામાં આવી અને આ અધિકારીઓને મદદ કરવા માટે
મુંબઈથી ૪૦ અભણ પઠાણો આણવામાં આવ્યા. સ્થાનિક તલાટીઓ કરતાં પઠાણો ભેંસો
અને મિલકત-જપ્તી માટે વધારે તૈયાર હતા. જપ્તી કરતાં પણ તેમનાં કદાવર શરીર,
તેમની કરડાકી અને તેમની વિચિત્ર રીતભાતથી લોકો વધારે ત્રાસી ગયા. એક પઠાણ ચોરી
કરતાં પકડાયો, એક પઠાણે સત્યાગ્રહી પર હુમલો કર્યો, ત્રીજાએ બીભત્સ ચેનચાળા કર્યાના
આક્ષેપ થયા. પઠાણોની વિરુદ્ધમાં માત્ર મુસલમાન લોકો જ ફરિયાદ નોંધાવે તેવી તકેદારી
વલ્લભભાઈએ રાખી ન હોત તો આમાંથી હિંદુ-મુસલમાન હુલ્લડ ફાટી નીકળ્યાં હોત. મેની
આખરમાં શૌકત અલીએ બારડોલી આવીને "ગામલોકોને ત્રાસ આપવા માટે પઠાણોના
ઉપયોગ"ને વખોડી કાઢ્યો.૧૫૮ ટીકાઓના દબાણને કારણે સરકારે પઠાણોને પાછા બોલાવી
લીધા, પણ સરકારે આબરૂ તો ગુમાવી.

જમીન ન હોય અને મહેસૂલ આપવાનું ન હોય તેવા દરજી કે ધોબીની ભેંસો પણ
જપ્તીમાં લેવાતી. કેટલીક વખત જપ્ત થયેલી ભેંસો ભૂખે-તરસે મરી જતી. ઢોરને
જપ્તીમાંથી બચાવી લેવા માટે કેટલાક લોકો પોતાનાં ઢોર બાજુના વડોદરા રાજ્યનાં ગામોમાં
મૂકી આવ્યા. ઘણા લોકોએ ઢોરને ઘરમાં પૂરવા માંડ્યાં. આ કારણે ઢોર નબળાં પડ્યાં અને
નિસ્તેજ થઈ ગયાં. "ખેડૂતોને પોતાનાં ઢોર પેટનાં છોકરાં જેટલાં વહાલાં હોય છે"૧૫૯ તેવું
જાણનાર વલ્લભભાઈએ લોકોને હસી કાઢતાં શિખવાડ્યું. ઘરમાં પુરાવાને કારણે ફિક્કી પડી
ગયેલી ભેંસોને તેમણે "મડમડી" કહેવાનું શરૂ કર્યું. અને ભેંસો જપ્ત કરવા મંડી પડેલા
અમલદારને "ભેંસ-ખાઉ વાઘ" કહ્યો. આ અમલદાર ધોમ તડકામાં પણ ભેંસોની પાછળ
દોડાદોડ કરતો.

સરકારની કારી ફાવી નહીં. દરિયાકાંઠે વૅકેશન ગાળવા ગયેલા ઉત્તર વિભાગના કમિશનર
સ્માર્ટને પાછા ફરીને સુરત મુકામે સ્થિર થવાનો આદેશ આપવામાં આવ્યો. ટૅક્સી, ગાડા કે
ઘોડાગાડીવાળાને સરકારી અધિકારીઓને ન બેસાડવા માટે સમજાવનારની અટકાયત કરવામાં
આવશે તેવી જાહેરાત થઈ. રસ્તા પર કે ચોકમાં ઢોલ વગાડવો તે ગુનો હોવાનું કહેવામાં
આવ્યું. પોલીસ જબરદસ્તીથી તેનું ગાડું લઈ શકે નહીં તેવું ગાડાવાળાને સમજાવવા માટે
રવિશંકર મહારાજને પાંચ મહિના અને દસ દિવસની સખત મજૂરી સાથે સજા થઈ.
વલ્લભભાઈએ પડકાર ફેંક્યો.

હજારો બારૈયાઓને સુધારનાર રવિશંકર મહારાજને પકડી લેવાથી મારી પાંખ કપાઈ
જશે, તેવું સરકાર માનતી હશે.... સરકાર પાંખ કાપી શકે છે.... પણ હું ખાતરી આપું
છું ચોમાસામાં ઘાસ ઊગી નીકળે છે તેમ મને નવી નવી પાંખો ફૂટતી રહેશે.૧૬૦