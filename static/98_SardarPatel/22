૨૨ પટેલ

સંતોષનો દમ ખેંચીને વલ્લભભાઈએ મહત્ત્વના સાક્ષીની ઊલટતપાસ શરૂ કરી. આણંદની
અદાલતમાં વલ્લભભાઈ પૂરા બળથી સાક્ષી પર તૂટી પડ્યા હતા ત્યારે જાન્યુઆરીની
અગિયારમી તારીખે બપોરે બે વાગ્યે બીજો તાર આવ્યો. વલ્લભભાઈએ તાર ફોડીને વાંચ્યો.
તેમાં ઝવેરબાના અવસાનની ખબર હતી. તારને ગડી વાળીને વલ્લભભાઈએ ખિસ્સામાં
મૂક્યો અને સાક્ષી ભાંગી પડ્યો ત્યાં સુધી સવાલોનો મારો ચલાવતા રહ્યા. અદાલતનું કામ
પૂરું થયા પછી વલ્લભભાઈએ આ આઘાતજનક સમાચાર બધાને આપ્યા. દૃઢ મનોબળથી
વલ્લભભાઈએ પોતાના શક પર કાબૂ રાખ્યો અને અદાલતમાં જીત્યા. પણ દૂર મુંબઈની
ઇસ્પિતાલમાં ઝવેરબાએ જીવનમરણની લડતમાં હાર ખાધી ત્યારે તેમની પાસે વર કે
માબાપ કોઈ હતાં નહી.૬૨

સાડા ચાર વરસનાં મણિબહેન અને ત્રણ વરસના ડાહ્યાભાઈ વાંદ્રામાં આવેલા
વિઠ્ઠલભાઈના બંગલે હતાં. "તમારી માતાના અવસાન અંગે તમને કશું યાદ આવે છે ?"
તેવા સવાલના જવાબમાં મણિબહેને સન ૧૯૮૭માં કહ્યું કે, "મારી બા મરી ગઈ છે તેવા
ખબર આપ્યા પછી મને નળ નીચે ઊભી રાખીને માથાબોળ સ્નાન કરાવવામાં આવ્યું તેટલું
જ મને યાદ છે."૬૩

ઓગણીસ વરસ બાદ મૌલાના શૌકતઅલીએ વલ્લભભાઈને "બરફથી છવાયેલા
જ્વાળામુખી" તરીકે વર્ણવ્યા હતા.૬૪ આણંદની અદાલતમાં જ્વાળામુખી અને બરફ બંનેનું
સામટું દર્શન થયું. આંસુનો રેલો દેખાયો નહીં અને શોકનો લાવા સંયમને કારણે રોકાઈ રહ્યો.
ત્યાર પછીના જમાનામાં પણ આ શોક હંમેશાં ખાનગીમાં ધરબાયેલો રહ્યો. રાત્રે
ઓશિકામાં રડ્યા હશે. જો-તોની ભૂતાવળે તેમને પજવ્યા હશે. ઝવેરબાની મૃત્યુશય્યા
પડખે પોતાની ગેરહાજરીએ તેમના હૈયામાં ખંજર ભોંક્યાં હશે. તેમણે પોતાનું દુઃખ
જાહેરમાં પ્રગટ કર્યું નહીં, અથવા તેના વિશે અક્ષર ઉચ્ચાર્યો નહીં. પણ તેમણે ફરી
લગ્ન ન કરવાનો નિર્ણય કરી લીધો. આ નિર્ણય બાળકોને કારણે લેવાયો. પચીસ વરસ પછી
તેમના દીકરા ડાહ્યાભાઈનાં પત્ની ગુજરી ગયાં તે પ્રસંગે તેમના દીકરા બિપિન અંગે બોલતાં
તેમણે પોતાના વિચારો દર્શાવ્યા.

વલ્લભભાઈનો મણિબહેન પરનો પત્ર (૧૬-૬-૩૩) : યશોદાના ગયાને વરસ થવા
આવ્યું. ડાહ્યાભાઈએ હવે ભવિષ્યનો વિચાર કરવો જોઈએ. બાબા (બિપિન) માટે તો
બંને બાજુ દુઃખ છે, પણ દુનિયાનો અનુભવ એવો છે કે સાવકીમાનું દુઃખ ઓછું ગણવું
નહીં. નમાયાં છોકરાંનું દુઃખ પણ ઓછું હોતું નથી.૬૫

ઝવેરબા માટેની લાગણી હંમેશાં અવ્યક્ત રહી હોવા છતાં આ નિર્ણય પાછળ તેનો ફાળો
પણ હોવો જોઈએ. ઝવેરબા માટે તેમણે હેત દર્શાવ્યું નથી, તેમ કદી અણગમો પણ દર્શાવ્યો
નથી. જે માણસ પ્રેમ રાખતો હોય તે ક્યારેક બોલ્યા સિવાય રહી શકતો નથી તે વાત સાચી
હોવા છતાં, અણગમો હોત તો આખી જિંદગી ઢાંકી રાખવાનું વલ્લભભાઈ માટે પણ અશક્ય
ગણાય. હરખ કે શોક બહાર દેખાડવા નહીં તે વલ્લભભાઈની ખાસિયત બની ગઈ હતી.
પોતાની ઉદાસી જોઈને છોકરાં વધારે હિજરાશે તે જાણકારીથી તેમની સહનશીલતા વધારે દૃઢ
બની હશે.