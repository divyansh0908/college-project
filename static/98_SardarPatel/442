૪૪૨ પટેલ

વલ્લભભાઈનો હરિસિંઘને પત્ર, ૨૧-૯-૪૭: કાશ્મીરના હિતને લગતી બધી બાબતો
અંગે અમારા વચ્ચે થયેલી વાતચીતનો સારાંશ નાય. મહેરચંદ મહાજન તમને રૂબરૂમાં
જણાવશે. અમારા તરફથી તેમને પૂરો ટેકો તથા સહકાર મળશે, તેવું મેં વચન
આપ્યું છે.૬૯

કાશ્મીરમાં મહારાજાના દુશ્મન શેખ અબ્દુલ્લાએ સન ૧૯૩૦માં મુસ્લિમ કૉન્ફરન્સની
સ્થાપના કરી હતી, અને તેની મારફતે લોકશાહી હક્કો માટે લડત ચલાવી હતી. સન
૧૯૩૮માં શેખ અને તેમના સાથીઓએ આ સંસ્થાનું નામ બદલીને નૅશનલ કૉન્ફરન્સ રાખ્યું
હતું અને મહારાજા તરફથી અનેક વખત કારાવાસની શિક્ષા ભોગવી હતી. શેખ અબ્દુલ્લા
અને તેમના ઘણા સાથીઓને સન ૧૯૪૭ના સપ્ટેમ્બરની ૨૯મી તારીખે છોડી મૂકવામાં
આવ્યા હતા. તેમના માટે નેહરુનો ઉત્સાહ અને વલ્લભભાઈની આશંકા આપણે જોઈ ગયા
છીએ. શેખનો પક્ષ લેવા માટે સન ૧૯૪૬ના જૂનમાં હરિસિંઘની જેલમાં થોડો વખત રહી
આવેલા જવાહરલાલને મહારાજા પ્રત્યે અણગમો હતો. મુશ્કેલીમાં ફસાયેલા મહારાજા માટે
વલ્લભભાઈને "અત્યંત સહાનુભૂતિ" હતી અને "તેમના રાજ્યની સલામતી અને
અખંડિતતા જાળવી રાખવા માટે પોતાની માનસિક જવાબદારી વલ્લભભાઈ અનુભવતા
હતા."૭૦ વલ્લભભાઈ તો હજી સુધી હરિસિંઘને કે અબ્દુલ્લાને કદી મળ્યા ન હતા, છતાં
નેહરુની માફક વલ્લભભાઈ પણ સમજતા હતા કે કાશ્મીરમાં શાંતિ જાળવવા માટે અને
ભારત-કાશ્મીર દોસ્તી ટકાવી રાખવા માટે મહારાજા અને શેખ અબ્દુલ્લા વચ્ચે મનમેળ
થવો જરૂરી છે.

સપ્ટેમ્બરના છેલ્લા અઠવાડિયામાં નેહરુને સમાચાર મળ્યા કે "પાકિસ્તાની સૈનિકો મોટી
સંખ્યામાં કાશ્મીરમાં ઘૂસવાની તૈયારી કરી રહ્યા છે." આ સમાચાર તેમણે તાબડતોબ
વલ્લભભાઈને જણાવ્યા. જવાહરલાલને જાણવા મળ્યું હતું કે "પાકિસ્તાનનો વ્યૂહ એવો છે
કે અત્યારે કાશ્મીરમાં ઘૂસવું અને શિયાળો આવે ત્યારે કાશ્મીર લગભગ એકલુંઅટૂલું પડી
જાય ત્યારે કોઈ મહત્ત્વનું પગલું ભરવું." નેહરુને આનો ઉપાય એ દેખાયો કે શેખ
અબ્દુલ્લાનો સહકાર લઈને બને તેટલી ઝડપથી કાશ્મીરને ભારત સાથે જોડી દેવું.૭૧
અબ્દુલ્લા અંગેનો અભિપ્રાય જુદો હોવા છતાં નેહરુની દલીલોનો જવાબ વલ્લભભાઈ પાસે
હતો નહીં.

હરિસિંઘે અબદુલ્લાને છોડવા પડ્યા ત્યાર પછી ત્રીજા દિવસે ઑક્ટોબરની ૨જી તારીખે
વલ્લભભાઈએ હરિસિંઘને લખ્યું, "શેખ અબ્દુલ્લા થોડા વખતમાં દિલ્હી આવવાના છે.
તેમની તરફથી તમારા માટે ઊભી થતી મુશ્કેલીઓનો સંતોષકારક ઉકેલ આણવા માટે પ્રયાસ
કરશું. ત્યાર પછી આપણે કેવી રીતે આગળ વધી શકીએ તે હું આપ નામદારને
જણાવીશ."૭૨ અબ્દુલ્લા જોડે અનેક વખત મંત્રણાઓ કર્યા પછી ઑક્ટોબર ૨૧મી તારીખે
વલ્લભભાઈએ મહાજનને જણાવ્યું કે "શેખ બહારનાં જોખમોનો સામનો કરવામાં...
ખરેખર સહકાર આપવા ઇચ્છતા હોય તેવું લાગે છે" .... અને "કંઈક નક્કર કામ કરવું હોય
તો તેમના હાથ મજબૂત કરવા જોઈએ, તેવી તેમની માગણી છે." મહાજન આ વખતે
કાશ્મીરના વડા પ્રધાન તરીકે કામ બજાવતા હતા. શેખ અબ્દુલ્લાનું વલણ "સમજી શકાય
તેવું છે" તેવું જણાવીને વલ્લભભાઈએ "હરિસિંઘની સ્થિતિ પર જોખમ ઊભું ન થાય તે
રીતે મહારાજા અને શેખ વચ્ચે" સત્તાની ભાગીદારી કરવાની સલાહ આપી.૭૩