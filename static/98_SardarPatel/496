૪૯૬ પટેલ

વલ્લભભાઈ હંમેશાં કૉંગ્રેસીઓને શિસ્ત પાળવાનો અને મજૂરો-ખેડૂતોને સખત જહેમત
ઉઠાવવાનો આગ્રહ સેવતા હતા. જવાહરલાલ જમીનદારો, મૂડીવાદીઓ અને
સામ્રાજ્યવાદીઓને ગાળો ભાંડતા હતા. અંગ્રેજ સરકાર અને દેશી રાજાઓ સાથેના
વલ્લભભાઈના સંઘર્ષ જેટલા રોમાંચકારી હતા, તેટલો જ ઉત્સાહ જવાહરલાલનાં ભાષણોથી
પ્રગટ થતો હતો. જહેમત ઉઠાવવાની વાત બહુ રસ પડે તેવી ન હતી. શાંતિ અને ન્યાયના
દૂત તરીકે જવાહરલાલ વિશ્વરાજકારણમાં ઘૂમવા લાગ્યા, તેમ તેમ તેમની લોકપ્રિયતા વધતી
ગઈ. વલ્લભભાઈ તેની સાથે કદમ મિલાવવા સમર્થ ન હતા.

પરિવર્તનનાં બીજાં ચિહ્નો પણ દેખાઈ રહ્યાં હતાં. વલ્લભભાઈનું મન ભૂતકાળમાં રમતું
હતું. નાગપુર ગયા ત્યારે સન ૧૯૨૩ના ઝંડા સત્યાગ્રહની યાદ તેમણે તાજી કરી. સન
૧૯૪૯ના જાન્યુઆરીમાં આઝાદી પછી પહેલી જ વખત તેમણે બારડોલીની મુલાકાત લીધી,
ત્યારે બધાએ સન ૧૯૨૮ની બારડોલીની લડતની વાતો કરી. વલ્લભભાઈએ આશ્રમનાં
ઝાડની જાત અને તેમની ઉંમર વિશે કહ્યું. ઘણી યુનિવર્સિટીઓએ તેમનું સન્માન કર્યું.
નાણાંના અભાવે કૉલેજમાં પ્રવેશ નહીં પામી શકેલા આ ખેડૂતપુત્રને પંજાબ, નાગપુર,
ઉસ્માનિયા યુનિવર્સિટીઓએ દાક્તર ઑફ લૉઝની માનદ પદવી એનાયત કરી. આ બધા
પ્રસંગો મહત્ત્વના છે પણ તેમનું મહત્ત્વ ભૂતકાળમાં છે, ભવિષ્ય માટે નથી.

આ કીર્તિવંત અવસ્થાએ વલ્લભભાઈ નિવૃત્ત થઈ શક્યા હોત અને નેહરુનું પ્રાધાન્ય માન્ય
રાખવામાંથી બચી શક્યા હોત. પણ છેલ્લી મુલાકાતમાં મહાત્માજીએ તેમને નેહરુની પડખે
ઊભા રહેવાનો આદેશ આપ્યો હતો, અને રાષ્ટ્રના હિત માટે પણ આ જરૂરી જણાતું હતું.
બંધારણ ઘડાઈ રહ્યું હતું. રાજ્યોનું વિલીનીકરણ હજી અધૂરું હતું. વલ્લભભાઈ અને
જવાહરલાલ સાથે રહે તેવી હિંદુસ્તાનને જરૂર હતી, અને નેહરુ માટે સમતોલ બળ પણ
આવશ્યક હતું. હોદ્દો છોડીને ટીકા કરવાને બદલે વલ્લભભાઈએ નીચા દરજ્જે ઊભા રહીને
કામ બજાવવાનું પસંદ કર્યું. સન ૧૯૪૯ના ફેબ્રુઆરીમાં તેમણે કહ્યું :

મેં મારી જાતને હિંદુસ્તાનની સેવા બજાવનાર સિપાહી તરીકે ગણી છે, અને મરતાં સુધી
સિપાહી રહેવાની મારી ઇચ્છા છે. આ સેવામાર્ગમાંથી ચલિત થવા કરતાં મારું અસ્તિત્વ
નાબૂદ થાય તેવું મને ગમશે.૧૬

તેમણે નેહરુ પ્રત્યે પોતાનો અભિગમ ઠરાવી લીધો હતો. પોતે વફાદાર રહેશે, પણ
પોતાનો અભિપ્રાય નિખાલસ રીતે આપશે. પોતે જવાહરલાલનું અવમાન નહીં કરે.
"જવાહરે ઠરાવી લીધેલી રાજનીતિના મક્કમ અમલ સામે પોતે કદી વિરોધ નહીં કરે."૧૭
પણ પોતાને જે લાગતું હોય તે ચોખ્ખા શબ્દોમાં જણાવી દેશે. તેમનો પ્રભાવ ઘટ્યો છતાં
પણ હજુ ઠીક ઠીક વજનદાર હતો, અને કૉંગ્રેસ પક્ષ જેટલો નેહરુ જોડે હતો તેટલો જ
વલ્લભભાઈ જોડે પણ હતો. તેમનું વ્યક્તિત્વ હજુ પણ જબરદસ્ત હતું. પથ્થરમાંથી
કોતરેલો હોય તેવો ચહેરો થોડો કરમાયો હતો. કપાળ પર અને મોઢા પર કરચલીઓ પહેલાં
કરતાં વધી હતી, ખભામાં થોડી ખૂંધ દેખાતી હતી. જઈફ અવસ્થા અને હૃદયરોગે આ બધી
નિશાનીઓ પેદા કરી હતી. પણ ટટ્ટાર ચાલતા ત્યારે પણ સાડા પાંચ ફૂટની ઊંચાઈ ધરાવતા
સરદાર હજુ પણ "પ્રચંડ કદના માનવી" દેખાતા હતા.૧૮ સરદારની ઇચ્છાશક્તિ અને
"બરફ જેવા ઠંડા સખત જ્ઞાનતંતુઓ"૧૯ કોઈ પણ જોનારની આંખમાં તેમનું વ્યક્તિત્વ ભરી