૧૯૪૫-૪૭/વિજય ૩૭૭

મુસલમાનો - અલી ઝહીર અને શાફત આહમદખાન - હતા અને ત્રણ પ્રધાનો - બલદેવ
સિંઘ, જ્હૉન મથાઈ અને ભાભા (પારસી)★ - લઘુમતી કોમોના પ્રતિનિધિઓ હતા.
જવાહરલાલે વિદેશ ખાતું લીધું. સરદારે ગૃહખાતું, માહિતી અને રેડિયોની જવાબદારી
સંભાળી.

શપથ લીધા બાદ ત્રણ દિવસ પછી સરકારી સમારંભોનો બહિષ્કાર કરવાની કૉંગ્રેસી
રસમનો ત્યાગ કર્યો, અને સમ્રાટના પ્રતિનિધિ તથા શ્રીમતી વૅવેલને ત્યાં ભોજન માટે ગયા.
અંગ્રેજ સરકારે રાષ્ટ્રીય સરકાર સ્વીકારી લીધી હોવાથી બહિષ્કારનું મૂળ કારણ નાબૂદ થયું
હતું. ત્યાર પછી વૅવેલે પોતાની ડાયરીમાં લખ્યું છે કે કૉંગ્રેસના તમામ આગેવાનોમાં
વલ્લભભાઈ સૌથી વધારે છાપ પાડે તેવા છે અને સૌથી વધારે સમતોલ છે.૧૮૩★★ વાઇસરૉય
અને વલ્લભભાઈ બંને કસાયેલા યોદ્ધાઓ હતા અને ભૂતકાળનું અવલોકન તટસ્થતાપૂર્વક અને
રમૂજપૂર્વક કરી શકે તેવા હતા. કૉંગ્રેસી આગેવાનોનાં વિચારો અને કૃત્યોની નોંધ લેનાર અને
તે માટેની મોટી ફાઈલો સાચવનાર માહિતી ખાતાના ગુપ્તચર વિભાગનો ઉલ્લેખ કરીને વૅવેલે
તેમને પૂછ્યું કે "ગુપ્તચર ખાતા જોડે તમારું કેમ ચાલે છે ?" વલ્લભભાઈએ કહ્યું કે "સારું
ચાલે છે, કારણ કે બધી જોખમી ફાઈલોનો તેમણે નિકાલ કરી નાખ્યો છે." "હા,"
વાઇસરૉયે કહ્યું, "મેં તેમને ખાસ સૂચના આપી હતી કે આ નાશ બરાબર ધ્યાનથી કરી
નાખે." વલ્લભભાઈ હસ્યા.૧૮૫

લીગ સરકારમાં અને બંધારણસભામાં જોડાશે તેવી પોતાની આશા વૅવેલે દર્શાવી, ત્યારે
સરકારે કહ્યું કે જિન્નાહ એવા માણસ છે કે જેમની જોડે વાટાઘાટો કરવી અશક્ય છે.
"કૉંગ્રેસ કોઈક રીતે લીગને સંતોષ આપી ન શકે ?" તેવું વાઇસરૉયે પૂછ્યું. સરદારનો
જવાબ એ હતો કે આસામને જબરદસ્તીથી મુસ્લિમ જૂથમાં નાખવાનું હોય ત્યાં સુધી આવું
થઈ શકે નહીં. વલ્લભભાઈએ કહ્યું કે ખંડ ૧૯માં જણાવવામાં આવ્યું છે તેમ 'ક' જૂથ રચવા
માટે આસામ અને બંગાળના પ્રતિનિધિઓ વાટાઘાટો કરે અને બંને રાજ્યોને એક એક મત

★ આઝાદ (ઇન્ડિયા વિન્સ ફ્રીડમ - ૧૯૮૮ની આવૃત્તિ. પાનું ૧૭૪-૫) લખે છે, "મેં
પારસીના સમાવેશ માટે ખાસ આગ્રહ રાખ્યો હતો.... થોડી ચર્ચા પછી મારા સાથીઓ સહમત
થયા. પારસી કોમ મુખ્યત્વે મુંબઈમાં હોવાથી વ્યક્તિની પસંદગી કરવાનું કામ સરદાર પટેલ પર
છોડી દેવાયું.... તેમણે ભાભાનું નામ સૂચવ્યું. અમને પાછળથી જાણવા મળ્યું કે ભાભા તેમના
દીકરાના ખાસ મિત્ર હતા અને તેમને પારસી કોમના અગ્રણી તરીકે કોઈ પણ રીતે ગણી શકાય તેમ
ન હતું." સંભવ છે કે ડાહ્યાભાઈએ પોતાના બાપની ઓળખાણ ભાભા જોડે કરાવી હોય. ડાહ્યાભાઈ
જ્યાં કામ કરતા હતા, તે વીમા કંપનીમાં ભાભા ડાયરેક્ટર હતા. પારસીનો સમાવેશ કરવાથી
પ્રધાનમંડળમાં વલ્લભભાઈનો પ્રભાવ નબળો પડશે તેવી આઝાદની આશા નિષ્ફળ ગઈ તેનો સંબંધ
આ ટીકા જોડે બાંધી શકાય. "આ ભાભાને કોઈ ઓળખતું ન હતું તે ખરું છે, પણ પોતાને અંગત
રીતે નુકસાનરૂપ થાય તેવી બાબતને તેમણે પોતાના લાભરૂપ બનાવી દીધી, તેવી કુશળ કારીગરી
માટે પણ આઝાદે વલ્લભભાઈનાં વખાણ કરવાં જોઈતાં હતાં." (રામમનોહર લોહિયા. ગિલ્ટી મેન
ઑફ ઇન્ડિયાઝ પાર્ટિશન - પા. ૪૪.)

★★ ભવિષ્યમાં વડા પ્રધાન બનનાર હૅરોલ્ડ મૅક્મિલને હિંદુસ્તાનના ઘણાખરા રાજકીય
આગેવાનોને મળ્યા પછી પાંચ મહિના બાદ વૅવેલને કહ્યું હતું કે નેહરુ "અતિશય મોહક પણ
આવેશયુક્ત" છે. "તેમને વલ્લભભાઈમાં આગેવાની માટેની વધારે શક્તિઓ દેખાઈ હતી."૧૮૪