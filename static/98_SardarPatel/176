૧૭૬ પટેલ

હતો તે ખૂનીઓને પસંદ ન હતો. અને નરસિંહભાઈએ રસ્તો કઢાવ્યો છે, તેવું તેમને લાગતું
હતું. ખૂન થયા પછી ત્રણ વરસ બાદ એક માણસની ધરપકડ કરીને તેના પર ખૂનનો આક્ષેપ
મૂકવામાં આવ્યો. ખટલો ચાલ્યો તેમાં આરોપી નિર્દોષ છૂટ્યો. ખૂન થયું ત્યારે વલ્લભભાઈ
મરાઠી વિસ્તારમાં મહેસૂલ વિરોધી ચળવળ માટે ફરતા હતા. "જાહેર જીવનને કારણે પોતે
કરમસદ જોડે સંપર્ક રાખી શક્યા નથી" તેવું તેમણે કહ્યું. "ઘણાં વરસથી હું ઘેર ગયો
નથી" તેવું તેમણે મહાદેવભાઈને જણાવ્યું. ઘર તો અમદાવાદ નહીં અને બારડોલીનું મકાન
નહીં, પણ કરમસદ જ ગણાય. 'જાહેર જીવન' ન હોત તો પોતે કરમસદ જઈને આ દુઃખદ
પ્રસંગ નિવારી શક્યા હોત. "નરસિંહભાઈ અંગ્રેજી ભણ્યા નહીં, ગામ છોડીને નીકળ્યા નહીં
તેથી તેમને ખ્યાતિ મળી નથી. પણ નરસિંહભાઈ બુદ્ધિ અને સામાન્ય સમજમાં મને અને
વિઠ્ઠલભાઈને પાછળ રાખી દે તેવા હતા" તેવું વલ્લભભાઈએ કહ્યું છે.૨

'જાહેર જીવન' પ્રત્યેનો અણગમો ક્ષણિક હતો. વલ્લભભાઈ જાણીબૂજીને તેને વળગ્યા
હતા. જાહેર જીવનને કારણે તેમને મુસાફરી અને પ્રવચનો કરવાં પડતાં. સુરત જિલ્લાના
આદિવાસીઓ વચ્ચે જઈને વલ્લભભાઈ તેમને દારૂ અંગે શિખામણ આપતા. બારડોલી
લડતને પરિણામે શરૂ થયેલી નશાબંધીની ચળવળ તોડી પાડવા મથનાર પીઠાંવાળાઓને
તેમણે ચેતવણી આપી. આ મથામણને બાજુનાં દેશી રજવાડાંઓ ટેકો આપે છે તેવું જણાયું,
ત્યારે વલ્લભભાઈએ ઉચ્ચારેલા શબ્દોમાં કોઈને છોડવામાં આવ્યા નહીં અને તેમાં ભાવીનું
પૂર્વદર્શન થયું :

અંગ્રેજો સામેની લડત ક્યારે પૂરી થશે તે હું જાણતો નથી. પણ બ્રિટિશ કબજા તળેના
ભારતમાં આવેલી જાગૃતિની અસર વડોદરા રાજ્યમાં પડશે અને ત્યાર પછી તમારે પણ
તમારા લોકો જોડે વાજબી રીતે વર્તવું પડશે.

અહીં (ઉકાઈમાં) વડોદરા અને વાંસદા રાજ્યની સરહદ એકબીજીને મળે છે.
વડોદરાના રાજવીના મહેલથી માંડીને ગરીબ માણસની ઝૂંપડી સુધી દારૂએ સત્યાનાશ
વાળ્યું છે. વાંસદાના રાજા સારા માણસ છે, તેવું મેં સાંભળ્યું છે પણ આબકારી જકાતની
આવક ઘટે તે તેમને પોસાય તેમ નથી.

આ નાનકડાં રાજ્યો સાથે લડવામાં મને માન દેખાતું નથી. તેમને જીતી લેવાનું તદ્દન
આસાન છે.૩

બારડોલીના પરિણામથી અને વલ્લભભાઈ ભારતને આઝાદી સુધી પહોંચાડ્યા પહેલાં
મરવાના નથી૪ તેવા ગાંધીજીએ દર્શાવેલા મંતવ્યથી તેમનો સ્વભાવગત આત્મવિશ્વાસ વધ્યો
હતો. વલ્લભભાઈનાં પ્રવચનો ગોઠવવા માટેની માંગ વધતી જતી હતી અને વલ્લભભાઈ
શ્રોતાઓને લડત માટે સજ્જ કરી રહ્યા હતા. પોતાને સહજ તેવા સ્પષ્ટ વકતૃત્વથી તેમણે
કાઠિયાવાડના કાર્યકરોને 'વિવેક અને ખુશામત વચ્ચેનો ભેદ' સમજવાની હાકલ કરી અને
મહારાષ્ટ્રના લોકોની આત્મત્યાગની શક્તિ અને ગુજરાતીઓની વ્યવહારુ ધંધાકીય કુનેહનો
સુમેળ સાધવાની શિખામણ આપી. મહારાષ્ટ્ર રાજકીય પરિષદના અધ્યક્ષસ્થાનેથી તેમણે
અસ્પૃશ્યતાને 'હિંદુ ધર્મનું કલંક' ગણાવ્યું. આ ઉદ્ગાર માટે તેમની ટીકા થઈ તેનો પ્રત્યુત્તર
આપતાં તેમણે પૂછ્યું કે "તો પછી આ કલંક ઇસ્લામનું ગણશું કે ખ્રિસ્તી ધર્મનું ગણશું ?"૫
આ પરિષદ માટે જવાની તેમની ઇચ્છા ન હતી. પણ ગાંધીજીના આગ્રહને વશ થઈને ગયા.