૨૭૪ પટેલ

લઘુમતીની ઉશ્કેરણી કરી. મુસલમાનો, ભાયાતો અને ગરાસિયાઓએ જાહેર કર્યું કે
"સરદારના લોકોની બહુમતી ધરાવતી સમિતિ પોતાના હિતને નેસ્તનાબૂદ કરશે."
એપ્રિલની ૧૬મી તારીખે મુસલમાનો અને તલવાર ઝુલાવતા ભાયાતોએ રાજકોટમાં
ગાંધીજીની પ્રાર્થનાસભાને ઘેરી લીધી. તેમણે વલ્લભભાઈને શોધવા માંડ્યા પણ
વલ્લભભાઈ તો અચાનક અમરેલી ગયા હતા. પ્રાર્થના પૂરી થઈ ત્યારે મહાત્માજી
તોફાનીઓ તરફ ચાલ્યા. થોડા લોકો સાથે આવવા ગયા પણ ગાંધીજીએ બીજા બધાને
પોતાની જગાએ રહેવાનું કહ્યું. કેટલાક તોફાનીઓ ઉઘાડી તલવારે ગાંધીજી સામે ધસ્યા,
પણ ગાંધીજીએ દિશા બદલી નહીં. એક યુવાન ભાયાતે આગળ આવીને હાથ લંબાવ્યો તે
હાથ પકડીને મહાત્માજી ભાયાતોની વચ્ચે થઈને પોતાના રહેઠાણે પહોંચ્યા.૧૬૪

અમરેલીથી રાજકોટ આવવા માટે સરદાર કયા રસ્તે આવવાના છે, તે બાબતમાં
દુષ્ટતાભર્યું કુતૂહલ બતાવવામાં આવ્યું. બાજુનો રાજા વલ્લભભાઈનું ખૂન કરવા ચાહે છે તેવી
શંકા હતી.૧૬૫ રાજકોટમાં લઘુમતીઓએ કરેલી જાહેરાત સામે ગાંધીજીનો પહેલો પ્રત્યાઘાત
એ હતો કે તેમને આપી શકાય તેવી છૂટછાટોનો ખરડો તૈયાર કરવો. આ છૂટછાટથી તેમને
સંતોષ ન થાય તો ફરીથી ઉપવાસ કરવાનું તેમણે વિચાર્યું. વલ્લભભાઈએ ગાંધીજીની આ
દરખાસ્તોનો ઉગ્ર વિરોધ કર્યો. મહાત્માજીએ તેમને કહ્યું કે "મારી અનેક મૂર્ખાઈનાં
પરિણામ તમારે ભોગવવાં પડ્યાં છે તે હું જાણું છું." વલ્લભભાઈએ કહ્યું, " ના, અત્યાર
સુધી કશી મૂર્ખાઈ થઈ નથી. પણ તમે મોકલવા ધારેલા કાગળો ખરેખરી બેવકૂફી છે."
ગાંધીજી હસ્યા અને પોતાના કાગળો તેમણે ફાડી નાખ્યા. પાછળથી તેમણે કહેલું કે "આ
પગલું આત્મહત્યા કરવા જેવું થઈ પડ્યું હોત."૧૬૬

ગાંધીજીએ જે પગલું લીધું તે ખરેખર કલ્પના બહારનું હતું. સન ૧૯૩૯ના મે માસમાં
તેમણે ગ્વાયર પાસેથી મેળવેલો ચુકાદો અને વાઇસરૉય પાસેથી મેળવેલી બાંયધરીનો ત્યાગ
જાહેર કર્યો. ગાંધીજીએ કહ્યું કે "આ ચુકાદાથી મારો માર્ગ સરળ થવાને બદલે મુસલમાનો
અને ભાયાતોના ગુસ્સાનું કારણ ઊભું થયું હોત."૧૬૭ લોકશાહીને કારણે કોમવાદી ઝઘડા શરૂ
થયા હોત.

વલ્લભભાઈએ "એક પણ અક્ષર બોલ્યા વગર" મહાત્માજીનો નિર્ણય સ્વીકારી
લીધો૧૬૮ અને વીરાવાળાની જીત થઈ. દીવાનનું એકમાત્ર ધ્યેય પોતાની સત્તા જાળવવાનું
હતું. તેમણે માત્ર ગાંધીવાદીઓ જોડે લડવાનું હતું. મહાત્માજી અને વલ્લભભાઈએ એકસાથે
સામંતશાહી, સામ્રાજ્યવાદ અને કોમવાદ સામે લડવાનું હતું. એક મોરચે મળેલી ફતેહ
બીજા બધા મોરચે ભોગવવાના નુકસાનથી સરભર થઈ જતી હતી અને એક દુશ્મનને હરાવવા
જતાં બીજાની મદદ લેવી પડતી હતી. ગાંધીજીએ પોતાની તરફેણમાં આવેલો સરકારી
ચુકાદો સ્વીકાર્યો હોત તો હિંદી રાજાની સામે લડવા માટે અંગ્રેજી રાજની મદદ લેવી પડે.
લોકશાહી હક્ક માટેના પ્રયાસથી મુસલમાનો નારાજ થતા હતા, તેવું ગાંધીજી અને
વલ્લભભાઈને જણાયું. રાજકોટના અનુભવો અંગે ભારત તરફી લૉર્ડ લોધિયને કરેલી ટીકા
સાચી અને નિરાશાજનક આગાહી નીવડી. "લોકોને પ્રતિનિધિરૂપ સંસ્થાઓનો કશો
અનુભવ ન હતો અને કૉંગ્રેસ વધારે પડતું જોર કરે તો મુસલમાનો ભારતની બહાર જતા
રહે."૧૬૯ વીરાવાળાને વિજયી બનાવવાનો ગાંધીજીનો નિર્ણય વલ્લભભાઈએ વિના વિરોધે
સ્વીકારી લીધો ત્યારે તેમના મનમાં આવો ખ્યાલ આવ્યો હોવો જોઈએ.