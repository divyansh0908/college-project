બારડોલીના સ્વરાજ આશ્રમના કંપાઉન્ડમાં બંધાયેલા બે માળના મકાનમાં દીવાલો ઈંટની
અને છત પથ્થરની હતી. ભોંયતળિયે ૧૫ x ૧૫ ફૂટના બે ઓરડા હતા અને ઉપલા માળે
૧૫ x ૩૦ ફૂટનો મોટો ઓરડો હતો. મકાનમાં જમણી બાજુ વલ્લભભાઈ અને ડાબી બાજુ
મણિબહેનના ઓરડા હતા. ઓરડાની આગળના ભાગમાં પાંચ ફૂટના વરંડામાં હીંચકો હતો,
જેના પર વલ્લભભાઈ આરામ લેવા બેસતા. વલ્લભભાઈના ઓરડામાં પથારીના ખાટલા
ઉપરાંત બેઠક માટે પાતળું ગાદલું, અઢેલવા માટે દીવાલ બાજુએ તકિયો અને લખવા માટે
નાનકડું ઢાળિયું હતું. મળવા આવનાર લોકો વલ્લભભાઈની સામે નીચે બેસતા - કોઈ
માણસ બીમાર હોય અથવા નીચે બેસવાની આદત ન હોય તેના માટે આશ્રમમાંથી ખુરસી
અથવા સાદડી મંગાવી લેવામાં આવતી. પાટી ભરેલા ખાટલાના પાયા સંઘાડા ઉતાર હતા.
ઉપલો ઓરડો મહેમાનો માટે વપરાતો. ગાંધીજી અને તેમના અંતેવાસીઓ પણ તેમાં
રહેતા. દિવસે સૂર્યનો પ્રકાશ અને રાત્રે થોડાં ફાનસથી ઘરમાં અજવાળું પડતું. નાવણિયું
ઘરની બહાર હતું અને કૂવામાંથી બાલદી ભરીને પાણી આણવામાં આવતું. વલ્લભભાઈ અને
મણિબહેન આશ્રમના રસોડે જમતાં અને આશ્રમના મંત્રી ઉત્તમચંદ શાહ વલ્લભભાઈ માટે
પપપ સિગારેટ લાવી રાખતા. આ ગોઠવણમાં ખાનગીપણું ન હતું, પણ તેની ચર્ચા કરવામાં
આવતી નહીં. વલ્લભભાઈ રોજની ચારપાંચ સિગરેટ પીતા. મોટે ભાગે ઘરની બહાર પીતા,
અને કોઈના દેખતાં ભાગ્યે જ પીતા.૧ ઘરની ચારે તરફ થોડા વખતમાં ફળફૂલનાં ઝાડ -
આંબા, ચીકુ, કેળ, બોગનવિલિયા, રાતરાણી અને ગુલાબ - વાવી દેવામાં આવ્યાં.
આમાંથી કેટલાંક ઝાડ વલ્લભભાઈએ ખાસ કાળજી રાખીને ઉછેર્યાં.

સન ૧૯૨૯થી સન ૧૯૪૨ના ઉનાળા સુધી વલ્લભભાઈ આ ઘરમાં રહ્યા. પણ કાયમ માટે
રહેતા નહીં. સન ૧૯૩૦ સુધી અમદાવાદમાં ખમાસા ચોકનું મકાન રાખ્યું હોવાથી
વલ્લભભાઈ અવારનવાર ત્યાં રહેતા. સન ૧૯૩૦ અને સન ૧૯૩૪ના ગાળામાં ઘણો વખત
કારાવાસમાં ગાળ્યો અને સન ૧૯૩૪ના ઉનાળા પછી બારડોલી નહીં પણ મુંબઈ તેમનું મુખ્ય
મથક બન્યું. છતાં સન ૧૯૩૪ સુધી વલ્લભભાઈ જેલમાં ન હોય ત્યારે બારડોલીમાં રહેતા
અને ત્યાર પછી પણ નિયમિત આવતા-જતા રહેતા. મણિબહેન કાયમ તેમની સાથે રહેતાં
અને છેક સુધી સાથે રહ્યાં. તેમના ઓરડાની સફાઈ કરવી, બધું વ્યવસ્થિત ગોઠવવું, તેમની
પથારી પાથરવી, તેમના કાગળ-પત્રોની દેખભાળ કરવી, તેમનાં કપડાં માટે સૂતર કાંતવું,
તેમની મુલાકાતો ઠરાવવી, તેમની જોડે મુસાફરીમાં જવું અને મોટે ભાગે તેમની જોડે જેલમાં
પણ જવું. આ બધું મણિબહેનનો નિત્યક્રમ થઈ પડ્યો. ડાહ્યાભાઈ મુંબઈમાં રહેતા હતા.
યશોદાને દીકરોં - બિપિન - આવ્યો હતો. સન ૧૯૨૭માં વલ્લભભાઈને ત્યાં પૌત્રનો જન્મ
થયો.

સન ૧૯૨૯ના જૂન માસમાં વલ્લભભાઈના ભાઈ નરસિંહભાઈ ગુજરી ગયા. લાડબાના
પાંચ દીકરામાં સૌથી પહેલા નરસિંહભાઈનું અવસાન થયું. કરમસદ સ્ટેશન અને ગામ
વચ્ચેના રસ્તા અંગેની તકરારને કારણે તેમનું ખૂન થયું. આ રસ્તો જે રીતે કાઢવામાં આવ્યો

૧૭૫