૧૯૨૨-૨૯/સરદાર ૧૩૫

સરકારે દાખલ કરેલો દાવો હાઈકોર્ટે કાઢી નાખ્યો. મ્યુનિસિપાલિટી "બળવાખોર"
શિક્ષકોને પગાર ચૂકવશે તો તે રકમ સભાસદો પાસેથી વ્યક્તિગત રીતે વસૂલ કરવામાં આવશે
તેવી પ્રાટે સન ૧૯૨૧માં આપેલી ધમકી અનુસાર આ દાવો દાખલ કરવામાં આવ્યો હતો.
સન ૧૯૨૩ના એપ્રિલમાં અમદાવાદની અદાલતે આ દાવો કાઢી નાખ્યો હતો. પણ આ
ચુકાદા સામે સરકારે મુંબઈની હાઈકોર્ટમાં અપીલ કરી હતી. હાઈકોર્ટ ખટલામાં વલ્લભભાઈ
અને તેમના સાથીઓ તરફથી ઊભેલા વકીલોમાં જિન્નાહ પણ હતા. સન ૧૯૨૪ના
નવેમ્બરમાં વડા ન્યાયાધીશ મૅક્લિઓડ અને ન્યાયમૂર્તિ ક્રમ્પે ચુકાદો આપ્યો કે નાણાંનો
ગેરવપરાશ સાબિત થયો નથી. બચાવપક્ષનો ખર્ચ પણ સરકારે ચૂકવી આપવાનો હુકમ
કરવામાં આવ્યો. વલ્લભભાઈની વાત સાચી ઠરી અને ઇંગ્લૅંડ ચાલી ગયેલા પ્રાટનો પરાજય
થયો. પણ અંગ્રેજ ન્યાયાધીશોએ અંગ્રેજો માટે થોડી આબરૂ બચાવી આપી.

મ્યુનિસિપાલિટીના પ્રમુખ વલ્લભભાઈએ કાઉન્સિલની મૅનેજિંગ કમિટી અને પ્લાનિંગ
બોર્ડના અધ્યક્ષપદો પોતાની પાસે રાખ્યાં હતાં. વલ્લભભાઈ બધી સત્તા પોતાના હાથમાં
કેન્દ્રિત કરે છે તેવા આક્ષેપની દરકાર તેમણે રાખી નહીં. લોકશાહીવાદી તરીકેની છાપ પાડવા
માટે નહીં પણ બને તેટલું કરી છૂટવા માટે વલ્લભભાઈ મ્યુનિસિપાલિટીમાં આવ્યા હતા.
સૅનેટરી સમિતિના અધ્યક્ષ દા. કાનૂગા અને શાળા સમિતિના અધ્યક્ષ ઠાકોર તેમના અંગત
મિત્રો હતા તે ખરું પણ આ બંને શક્તિશાળી માણસો હતા અને વલ્લભભાઈ તેમનો પૂરો
લાભ ઉઠાવવા માગતા હતા. તે વખતના સભાસદ અને પાછળથી વલ્લભભાઈના ટીકાકાર
બનેલા કુબેરદાસ મોદીએ પાછળથી જણાવ્યા મુજબ વલ્લભભાઈ અનેક સમિતિઓના
પ્રમુખ હોવા છતાં, કદી આપખુદ રીતે વર્તતા નહીં. વલ્લભભાઈ "દરેક સભાસદનું
મંતવ્ય સાંભળતા" અને "સર્વસંમતિ સાધવાની જહેમત ઉઠાવતા" તેવું પણ મોદીએ
જણાવ્યું છે.૭૦

જાતમહેનત વલ્લભભાઈના પ્રભાવનું રહસ્ય હતું. રોજ સવારે વલ્લભભાઈ દરેક વૉર્ડમાં
જતા અથવા ઇજનેર કે ઓવરસિયરને સાથે લઈને કામ ચાલતું હોય ત્યાં પહોંચી જતા.
દરરોજ બપોરે નાગરિકોની ફરિયાદ સાંભળતા. તેમનો દાખલો લઈને મ્યુનિસિપાલિટીના
નોકરિયાતો પણ સખત કામ કરતા. વલ્લભભાઈ અનેક સિદ્ધિઓ માટે દાવો કરી શકે. શહેર
માટે વધારે પાણી મેળવીને વિતરણ વ્યવસ્થાનો ફેલાવો કરતી વખતે, તેમણે મુંબઈ સરકારના
ઊંચી કક્ષાના અંગ્રેજ ઇજનેરને પોતાની પાણી યોજનામાં સહભાગી બનાવ્યા અને સરકારી
નારાજગી ટાળી.૭૧ સન ૧૯૨૮ સુધીમાં અડધા અમદાવાદને વીજળી જોડાણ આપવામાં
આવ્યું.૭૨ સન ૧૯૨૧ની આખરમાં કૉંગ્રેસ અધિવેશન મળ્યું હતું, તે સાબરમતીના કાંઠા
પરની ૨૧ એકર જમીન તેમણે મ્યુનિસિપાલિટી માટે મેળવી લીધી. વલ્લભભાઈ
મ્યુનિસિપાલિટીમાંથી ખસી ગયા પછી આ જગા પર મોટી ઇસ્પિતાલ બાંધવામાં આવી,
તેના માટે તેમણે સારાભાઈ અને ચિનાઈ પાસેથી મોટી રકમનાં દાન મેળવ્યાં હતાં. પ્રાથમિક
શિક્ષણનો પ્રસાર કરવા માટે તેમણે તમામ બાળકોનું પત્રક તૈયાર કરાવ્યું.

શહેરમાંની ગરદી ઘટાડવા માટેની તેમની યોજના સામે ઉગ્ર વિરોધ થયો. કિલ્લા
વિસ્તારની બહારની જગાના વિકાસની તરફદારી કરવા માટે તેમને ખેડૂતોના દુશ્મન કહેવામાં
આવ્યા. અને જૂના સુલતાનોએ બાંધેલા કિલ્લાનો થોડો ભાગ તોડી નાખવા માટેની જૂની
દરખાસ્તને ટેકો આપવા માટે તેમને મુસ્લિમ વિરોધી ઠરાવવામાં આવ્યા. આ દીવાલ તે
જમાનાના સ્થાપત્યનો ઉત્તમ નમૂનો હોવાથી તે તોડી નાખવાના વિરોધમાં કેટલાક બિન-