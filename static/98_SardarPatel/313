૧૯૩૯-૪૫/બંધનગ્રસ્ત ૩૧૩

કૉંગ્રેસને ભારત માટે સ્વાતંત્ર્ય મેળવવા કરતાં પોતાના માટે સત્તા મેળવવામાં વધારે રસ
છે તેવા આક્ષેપનો રદિયો આપતાં વલ્લભભાઈએ સુરતમાં કહ્યું :

બ્રિટન કોઈ પણ હિંદીને - મુસ્લિમ લીગને અથવા બીજા કોઈને પણ - સત્તા સોંપી દે,
તો કૉંગ્રેસ આત્મવિર્સજન કરશે. કૉંગ્રેસની સ્થાપના ભારતની આઝાદી મેળવવાના મુખ્ય
અને એકમાત્ર ધ્યેયથી કરવામાં આવી હતી. આ ધ્યેય સિદ્ધ થઈ જાય તો કૉંગ્રેસ
સ્વખુશીથી પોતાનું કામ અટકાવી દેશે.૧૫૩

મુંબઈ આવ્યા બાદ બાર કલાક પછી તેમણે ચોપાટી પરની જંગી સભામાં ભાષણ કર્યું,
અને અમદાવાદની માફક અહીંયાં પણ વહીવટી તંત્રને પૂરેપૂરું સ્થગિત કરી દેવાની હાકલ
કરી. આ માટે આવશ્યક સેવાઓ અને કેન્દ્રોમાં કામ છોડી દેવાની વિનંતી કરી. સામ્યવાદી
પક્ષ પરનો પ્રતિબંધ ઉઠાવી લેવામાં આવ્યાની સરકારી જાહેરાતનો ઉલ્લેખ કરીને તેમણે
કહ્યું :

સામ્યવાદી પક્ષ પરનો પ્રતિબંધ ઉઠાવી લેવામાં આવ્યો છે, કારણ કે સરકાર કૉંગ્રેસ સામે
સામ્યવાદીઓનો ઉપયોગ કરવા ચાહે છે. પણ મને ખાતરી છે કે મારા સામ્યવાદી
મિત્રોમાં આટલી દેશભક્તિ તો જરૂર છે જ કે તેઓ આવી રમતના ભોગ નહીં બને.

લડત શરૂ થાય ત્યારે મુંબઈના લોકો તેમાં પોતાનો ફાળો નોંધાવશે તેવી મને આશા
છે. ગાંધીજીએ ઉપાડેલી આ લડત તેમના માટે છેલ્લી છે. તેનાં પૂરેપૂરાં જોખમ સમજીને
આટલી મોટી ઉંમરે પણ તેમણે લડતની આગેવાની સ્વીકારી છે.

આ લડત ચુસ્ત અહિંસાના પાયા પર ચાલવાની છે અને તેમાં કોઈએ લાઠી કે બંદૂક
ઉઠાવવાની જરૂર નથી.૧૫૪

બીજા દિવસે સવારે અગિયાર વાગ્યે વલ્લભભાઈ મહાત્માજીને લેવા માટે દાદર સ્ટેશને
આવ્યા. મહાત્માજી વર્ધાથી આવ્યા. જવાહરલાલ પણ તે દિવસે જ આવ્યા. "ભારત
છોડો" અંગેની તેમની શંકાઓ દૂર થઈ હતી. દીકરી-જમાઈ ઇન્દિરા અને ફિરોઝ ગાંધીની
સાથે જવાહરલાલ 'હેમપ્રભા'માં વલ્લભભાઈને મળવા આવ્યા. કારોબારીની બેઠક ૪,૫,
૬,૭ અને ૮ તારીખે મળી. મહાસમિતિની બેઠક ૭ અને ૮ તારીખે હતી. બેઠકો વચ્ચે અને
રાત્રે વ્યક્તિગત ચર્ચાઓ થયા કરતી. ઑગસ્ટની ૪થી તારીખે પોતાના બીમાર જૂના મિત્ર
મથુરાદાસ ત્રિકમજીને મળવા માટે વલ્લભભાઈ દા. જીવરાજ મહેતાને સાથે લઈને ગયા.
ગાંધીજી બિરલા હાઉસમાં ઊતર્યા હતા. ત્યાં મહાત્માજી અને વલ્લભભાઈ અવારનવાર
સાથે જમતા અને બીજા વખતે પણ મળતા. તેમની વચ્ચેનો સંબંધ ગાઢ અને અતૂટ હતો.
ઑગસ્ટની ૭મી તારીખે બપોરે પોણા ત્રણ વાગ્યે વલ્લભભાઈ ગાંધીજીને મહાસમિતિની
બેઠકમાં ગોવાલિયા ટૅંક લઈ ગયા. ભીડ ખૂબ હતી અને આ બંને જણ "માંડ દાખલ થઈ
શક્યા."૧૫૫ મુખ્ય ઠરાવ જવાહરલાલે રજૂ કર્યો. સાંજે સાડા સાતે વલ્લભભાઈ ઠરાવના
ટેકામાં બોલવા લાગ્યા :

કૉંગ્રેસ જાપાન આવે તેવું ઇચ્છે છે તેમ તમે કહો છો તે નરાતાળ જુઠ્ઠાણું છે.

સિંગાપુર અભેદ્ય કિલ્લો છે તેવું ઢોલ તમે આખી દુનિયામાં ટીપતા રહ્યા.... તમે