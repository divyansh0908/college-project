૧૯૪૫-૪૭/વિજય ૩૮૯

સરદારના નવા વિચારના ઘડતરમાં બિરલાએ પોતાનો ફાળો આપ્યો હશે અને ત્યાર પછી
નાતાલના દિવસે મેનન જોડેની મુલાકાતમાં તેનું મૂર્ત સ્વરૂપ બંધાયું હશે.૨૩૭

જાન્યુઆરીના છેલ્લા અઠવાડિયામાં ગુપ્તચર ખાતાના વડા સર નૉર્મન સ્મિથે સરદારને
જણાવ્યું કે "કૉંગ્રેસ આખા ઉત્તર-પશ્ચિમ ભારતને બચાવી રાખવા માગતું હોય" તો તેમણે
લીગ પ્રત્યે વધારે ઉદારતા દાખવવી જોઈએ. અને જરૂર હોય તો "સમાનતા કરતાં પણ
વધારે" આપવું જોઈએ, પ્રધાનમંડળમાં કૉંગ્રેસની છ બેઠકો સામે લીગને સાત બેઠકની
દરખાસ્ત કરવી જોઈએ. "આવા કોઈ માનસિક ઉપચારથી જ લીગનો માનસિક અવિશ્વાસ
પિગાળી શકાશે." તેવું સ્મિથે કહ્યું. ગૃહમંત્રી વલ્લભભાઈ સ્મિથના ઉપરી હતા. તેમણે
જવાબ વાળ્યો.

આ મુસ્લિમ ઑલિવર ટિવસ્ટ★ને ઉદારતાથી રીઝવી શકાશે તેવું તમે સમજતા હો તો
તમને મુસલમાનોના માનસની અથવા પરિસ્થિતિની કશી જાણકારી નથી.૨૩૮

આ પ્રત્યુત્તરથી સ્મિથ ચૂપ થઈ ગયા. પણ વલ્લભભાઈ આ વિસ્તાર ગુમાવી દેવા માટે
માનસિક રીતે તૈયાર થઈ ગયા હતા તેવું પણ આના પરથી જોઈ શકાય છે. જિન્નાહ પણ
લઘુપાકિસ્તાન માટે તૈયાર થવા લાગ્યા હતા. નવેમ્બરની ૧૯મી તારીખે તેમણે વૅવેલને
જણાવ્યું કે "મુસલમાનોને પોતાનો અલગ ટુકડો હોવો જરૂરી છે. ગમે તેટલો નાનો ભલે
હોય પણ તે અમારો પોતાનો હોવો જોઈએ."૨૩૯ ત્રીજા પક્ષે પણ લગભગ આવું જ તારતમ્ય
કાઢ્યું હતું. ઇંગ્લૅંડના પ્રધાનમંડળની ભારત-બર્મા સમિતિએ ડિસેમ્બરની ૧૧મી તારીખે
નોંધ્યું હતું કે "પ્રસંગોના દબાણના કારણે એક યા બીજા રૂપે પાકિસ્તાન તરફ જવું
પડશે."૨૪૦ અને જાન્યુઆરી ૧લી તારીખે એટલીને લખાયેલા પત્રમાં વિદેશપ્રધાન અર્નેસ્ટ
બેવિને ભારતમાં સ્થાપિત સરકારોને સત્તા સોંપી દેવાનો ઉલ્લેખ કર્યો હતો.૨૪૧ માઉન્ટબૅટન
આવ્યાના લગભગ પાંચ અઠવાડિયાં અગાઉ વલ્લભભાઈએ વૅવેલને જણાવ્યું હતું કે પશ્ચિમ
પંજાબ અને તેમાં સિંધ તથા વાયવ્ય સરહદનો પ્રાંત જોડાવા માગતા હોય તો તે બંને તેમ જ
પૂર્વ બંગાળ - આટલું પાકિસ્તાન સ્વીકારી લેવા માટે "પોતે તત્પર છે."૨૪૨ આ બધા
અંગત અભિપ્રાયો જાહેર સર્વસંમતિમાં પલટાય તે પહેલાં ઘણા બધા મહિનાઓ ખૂનખાર
હુલ્લડો થવાનાં હતાં.

વૅવેલનાં દીકરી ફેલિસિટીનાં લગ્ન ફેબ્રુઆરીની ૨૦ તારીખે થવાનાં હતાં. તેથી તેમને
ખસેડવામાં આવશે તેવી જાહેરાત તે દિવસે સાંજ સુધી મોકૂફ રાખવામાં આવી.
જવાહરલાલ, આઝાદ અને રાજાજીએ વૅવેલને ઉષ્માસભર વિદાય આપી. "કેટલીક વખત
પરાજય વિજય કરતાં શ્રેષ્ઠ હોય છે" તેવું કહીને નેહરુએ તેમને આશ્વસ્ત કર્યા.૨૪૩ પણ
વલ્લભભાઈએ વખાણ કર્યાં નહીં. "વૅવેલ અને વલ્લભભાઈને એકબીજા માટે આદર હતો
અને કામકાજની બાબતમાં બંને એકબીજા જોડે ગોઠવાઈ જતા" તેવી ટીકા કદાચ સાચી
હશે.૨૪૪ પણ કૉંગ્રેસે ચલાવેલાં વિરોધી આંદોલન કચડી નાખવામાં આવ્યાં અને સીધાં
પગલાંનો કાર્યક્રમ શરૂ કર્યા પછી લીગને પ્રધાનમંડળમાં પાંચ બેઠકોની નવાજેશ કરવામાં

★ ચાર્લ્સ ડિકન્સની નવલકથાનું પાત્ર જે વધારે જાગ્યા કરે છે - અનુવાદક