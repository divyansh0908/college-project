૧૯૨૯-૩૪/રાજકેદી ૨૩૭

ભાવના ઠાલવી છે. "બે વરસમાં માત્ર આજે જેલ મને કઠે છે" તેવું તેમણે સ્વામી આનંદને
લખ્યું છે. સન ૧૯૨૭માં ગુજરાતમાં આવેલા પૂર સામે પોતે કરેલા પ્રયાસ યાદ કરીને તેમણે
જણાવ્યું કે બિહારની આફતની સરખામણીમાં આ તો નગણ્ય કહેવાય. તેમણે આગ્રહ કર્યો કે
બીજાં બધાં કામ પડતાં મૂકી દઈને કેવળ બિહાર રાહત માટે વાતો કરવી અને તેને એકમાત્ર
પ્રવૃત્તિ બનાવી દેવી. શું કરવું જોઈએ તે હકીકત ચોખ્ખીચટ રીતે સરકારને કહી શકે તેવો કોઈ
માણસ આજે બિહારમાં નથી, તે માટે તેમણે બળાપો ઠાલવ્યો. અનાજ, કપડાં અને
ધાબળા ભરેલી ખાસ ગાડીઓ મુંબઈથી બિહાર પહોંચે તેવાં સ્વપ્ન સેવ્યાં અને રાહતકાર્ય
માટે સરકારે જેલમાંથી છોડેલા રાજેન્દ્રપ્રસાદની નરમાશ માટે અફસોસ દર્શાવ્યો.૧૭૧

જેલમાંથી પોતાની ઉગ્ર અને કડવી ટીકાઓ લખી મોકલનાર વલ્લભભાઈને ધરતીકંપનો
ભોગ બનેલા લોકો માટે રાજેન્દ્રપ્રસાદ, બિહાર કૉંગ્રેસ સમિતિ અને સરકારે જે ભગીરથ કામ
કર્યું, તેની જાણકારી ક્યાંથી હોય ? તેમની કેટલીક ટીકાઓ ગેરવાજબી હતી. પોતાના પ્રદેશ
કરતાં દૂર પડેલાં આ પ્રાંત પર આવી પડેલી મહાભયંકર આફત સાથે બાથ ભીડવાની તક
મેળવવા માટે 'વૃદ્ધત્વ તરફ ઘસડાતા' વલ્લભભાઈ તલપાપડ થઈ રહ્યા હતા.

ગુજરાતના અને ખાસ કરીને રાસ ગામના ખેડૂતોની વાત તેમના મનમાં સતત રમતી
હતી. બધી બાબતો પડતી મૂકીને બિહારને પ્રાધાન્ય આપવાની સલાહ આપ્યા છતાં પણ
રાવજીભાઈ ત્યાં મદદ આપવા પહોંચી ગયા છે, તેવું જાણીને તેમણે નારાજી દર્શાવી. રાસ
ગામના લોકો માટે બળતણ અને છોકરાઓ માટે સ્કૉલરશિપ મેળવવા માટે આશાભાઈ પટેલ
ખૂબ મહેનત કરી રહ્યા છે, તે વલ્લભભાઈ જાણતા હતા. વલ્લભભાઈએ રાવજીભાઈને લખ્યું
કે "તમે બધા ત્યાં (બિહાર) જઈને બેઠા છો. પણ સત્યાગ્રહની પ્રતિજ્ઞા પાળવા માટે બધું
ગુમાવી બેઠેલા માણસ તદ્દન એકલા પડી ગયા છે તે મને જરા પણ ગમતું નથી. પણ
ભગવાનની જેવી મરજી."૧૭૨ નાશિક જેલમાં સાથે હતા તે છગનલાલ જોશી પર ૧૩-૨-
૩૪ના રોજ લખાયેલા કાગળમાં વલ્લભભાઈને પોતાના સાથીઓ અને સહકાર્યકરોમાં કેટલો
રસ હતો તે જણાઈ આવે છે. આ કાગળમાં તેમણે ૪૪ વ્યક્તિઓનાં નામ લખ્યાં છે.૧૭૨અ

ગાંધીજીનો વલ્લભભાઈ પર પત્ર, નવેમ્બર ૧૯૩૩: તમે મારી બાજુમાં નથી, તે મારી
મોટી મુશ્કેલી છે તેથી દ્રોણાચાર્યે નકાર્યા પછી તેમની માટીની મૂર્તિ સમક્ષ રાખીને
બાણાવળી બનેલા એકલવ્યનું અનુકરણ કરી રહ્યો છું.... હું દરરોજ તમારી માનસમૂર્તિ
ઘડું છું અને મારી સમસ્યાઓ તેની પાસે રજૂ કરું છું.૧૭૩

દર અઠવાડિયે ગાંધીજી અને વલ્લભભાઈ એકબીજાને કાગળો લખતા. સન ૧૯૩૩ના
વરસનો મોટો ભાગ અને સન ૧૯૩૪ના શરૂઆતના મહિના કસ્તૂરબા જેલમાં હતાં. તેમની
સંભાળ રાખવા માટે વલ્લભભાઈ વારંવાર ગાંધીજીને ટકોર કરતા. ગાંધીજી જવાબમાં લખતા
કે "હું બાને પત્રો લખીશ." "બાને એક કાગળ દર અઠવાડિયે ચોક્કસ જ મોકલીશ."૧૭૪

ગાંધીજીના પત્રોમાં વલ્લભભાઈની નાકની અને પેટની બીમારીના ઉલ્લેખો છે અને
વલ્લભભાઈના દરેક પત્રમાં ગાંધીજી માટેની ચિંતા દર્શાવાઈ છે. ગાંધીજીએ એક પત્રમાં
લખ્યું છે, "તમે મારા પર સતત નજર રાખી રહ્યા છો તે હું જાણું છું." "તેનાથી ઘણાં