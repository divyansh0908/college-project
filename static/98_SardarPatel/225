૧૯૨૯-૩૪/રાજકેદી ૨૨૫

યરવડા જેલમાંથી ગાંધીજીએ શસ્ત્ર ફેંક્યું. ભારતના અછૂતો અંગે અંગ્રેજ સરકારે કરેલા
નિર્ણયના વિરોધમાં પોતે આમરણાંત ઉપવાસ કરશે, તેવું તેમણે વડા પ્રધાન રામ્સે
મૅક્ડોનાલ્ડને જણાવ્યું. વલ્લભભાઈ અને ગાંધીજીની ધરપકડ થયા પછી સાત મહિના બાદ
સન ૧૯૩૨ના ઑક્ટોબરમાં મુસલમાનો, શીખો અને અંત્યજોને અલગ મતાધિકાર આપતો
કોમી ચુકાદો અંગ્રેજ સરકારે જાહેર કર્યો હતો. "ચુકાદો આપણી વિરુદ્ધમાં આવવાનો છે"
તેવી વલ્લભભાઈની માન્યતા સાચી ઠરી હતી. અને "અંત્યજોના અલગ મતાધિકારનો
ખ્યાલ મૅકડોનાલ્ડના ગળે ઊતરશે નહીં" તેવી મહાત્માજીની આશા ખોટી નીવડી હતી.
મુસલમાનો અને શીખોને અલગ પાડવામાં આવે તે ગાંધીજીને ખૂંચતું હતું, પણ તેમનું
ઉપવાસ શસ્ત્ર તો અંત્યજોના અલગ મતાધિકાર સામે ઉગામવામાં આવ્યું હતું, કારણ કે તેને
પરિણામે હિંદુ સમાજના ટુકડા થઈ જવાના હતા. ગોળમેજી પરિષદ વખતે પણ આવા
વિભાજન સામે તેમણે ઉપવાસ અંગે ઇશારો કર્યો હતો. પોતાની ધરપકડ પછી બે મહિને
સન ૧૯૩૨ના માર્ચમાં હોર પર લખેલા પત્રમાં તેમણે આવી ચેતવણી ફરી ઉચ્ચારી હતી.
આ પત્રના જવાબમાં અંગ્રેજ સરકારે કોમી ચુકાદાની જાહેરાત કરી અને ઉપવાસ દ્વારા
ગાંધીજીએ તેનો પ્રત્યુત્તર આપ્યો.

ગાંધીજીનો નિર્ણય વલ્લભભાઈએ વખોડી કાઢ્યો. સરકાર ગાંધીજીને મરવા દેશે તેવી
દલીલ કરીને તેમણે માર્ચમાં લખાયેલા કાગળનો પણ વિરોધ કર્યો હતો. મહાદેવભાઈનો
જવાબ એ હતો કે સરકાર ગાંધીજીને મરવા દે તો લોકો એટલા ઉશ્કેરાશે કે જેની સરકારને
કલ્પના પણ નહીં આવે. (૧૧-૩-૩૨) પણ હોરને લખાયેલા પત્રની બાબતમાં
મહાદેવભાઈ પણ વલ્લભભાઈ જેવો મત ધરાવતા હતા. આ કાગળ મોકલાયા અગાઉ
વલ્લભભાઈએ ગાંધીજીને કહ્યું હતું કે, "તમે લેવા ધારેલા પગલાની સચ્ચાઈ અંગે મને જરા
પણ ખાતરી પડતી નથી. પણ તમને જે સાચું દેખાય તે કરવાની તમને છૂટ છે." ૧૭મી
ઑગસ્ટે મૅક્ડોનાલ્ડ પર લખાયેલો પત્ર મોકલાયા પછી સરદાર ખૂબ ચિંતાતુર હતા.
વલ્લભભાઈ ઉપવાસની વિરુદ્ધમાં તો હતા જ. પણ તે બાબતમાં ગાંધીજીએ આપેલાં
સૂચનોથી પણ નારાજ હતા. મહાત્માજીએ પોતાના બંને સાથીઓને મૂંગા રહેવાનો આદેશ
આપ્યો હતો. અને હોર તથા મૅક્ડોનાલ્ડને ખાતરી આપી હતી કે મારા બે સાથીઓ સિવાય
પોતાના ઉદ્દેશ અંગે બીજા કોઈને કશી જાણકારી નથી.

મહાદેવભાઈની ડાયરી, ૨૦-૮-૩૨: મને અને વલ્લભભાઈ બંનેને લાગતું હતું કે બાપુના
ઉપવાસ તોળાઈ રહ્યા છે, તે ખબર કોઈ ને કોઈ રીતે લોકોને પહોંચાડવી જોઈએ. પણ
બાપુએ વચન આપ્યું હતું કે પોતે આ સમાચાર બહાર જવા દેશે નહીં. અમે તેમનો દ્રોહ
કેવી રીતે કરી શકીએ ? વલ્લભભાઈ બહુ ચિંતા કરતા હતા.

મહાત્માજીના મનની વાત લોકો જાણે તો ચુકાદો બદલવા માટે સરકાર સામે સંઘર્ષ શરૂ
કરે. વલ્લભભાઈએ મહાદેવભાઈને કહ્યું કે (૧૯-૮-૩૨) "ગાંધીજીએ આ પગલાની ચર્ચા
શ્રીનિવાસ શાસ્ત્રી જેવા કોઈક જોડે કરવી જોઈતી હતી." પોતાને કફોડી સ્થિતિમાં મૂકવા
માટે તેમણે ગાંધીજીને દોષી ઠરાવ્યા.

લોકો આપણને કહેશે, "તમે બાપુની સાથે હતા, તમે અમને તેમના નિર્ણય અંગે

પ.૧૫