૧૯૪૭-૪૮/સરટોચ ૪૭૭

પણ જોખમ ટળ્યું હતું. દિલ્હી, મસૂરી, દેહરાદૂનમાં ચાર મહિના આરામ કરીને
વલ્લભભાઈ પોતાનો બોજો ઉપાડવા પાછા આવી ગયા. આમાંથી કેટલોક બોજો તો તેમણે
કટોકટી ટળી ગયા પછી, માંદગી દરમિયાન પણ આરામ લેતાં લેતાં, ઉકેલવાની શરૂઆત
કરી હતી. નેહરુ સતત સંપર્કમાં રહેતા અને પ્રધાનમંડળના અન્ય સભાસદો પણ સંપર્ક
જાળવતા. હૈદરાબાદ માટેના પોતાના પ્રયાસ અને પોતાને મળેલી નિષ્ફળતા અંગે
માઉન્ટબૅટન પણ વલ્લભભાઈને વાકેફ રાખતા હતા. મોટા ભાગે નિરાશા મળી હતી.
જોડાણો અને સંઘો અંગે મેનન રોજબરોજ સમાચારો આપતા અને સૂચનાઓ લઈ જતા.
શંકર સતત તેમની જોડે રહેતા હતા અને વહીવટી તંત્ર જોડેની સાંકળ સમાન હતા. સમાચારો
અને સમસ્યાઓની જાણકારી લાવતા, વલ્લભભાઈની સૂચના મેળવતા અને યોગ્ય ઠેકાણે
પહોંચાડી આપતા. સુશીલાબહેન પણ સાથે જ રહ્યાં, ચોવીસ કલાક દાક્તર અને નર્સનું કામ
બજાવતાં અને પોતાના દરદી પાસેથી તેમના બાળપણની વાતો કઢાવતાં: પેટલાદ, વડોદરા
અને નડિયાદનું શાળાજીવન, ઇંગ્લૅંડની મુસાફરી, તેમનાં પત્નીનું અવસાન.... આખો
દિવસ પથારીમાં પડ્યા રહેવું પડતું તેથી સરદારને પણ આ સાંભરણો તાજાં કરવાં ગમતાં
હતાં. મણિબહેન તો હતાં જ, કારણ કે તેમના હાથ જિંદગીમાં એક જ માણસની સેવા માટે
અને તેમની આંખો એક જ માણસનું ધ્યાન રાખવા માટે હતાં.

થોડા વખતમાં વલ્લભભાઈ પૈડાંવાળી ખુરસીમાં અને ત્યાર પછી પગે ચાલીને હરતાફરતા
થયા. ટેકરીઓમાં રહેવાથી તેમને ઘણો લાભ થયો. અને આ વખતે પણ બિરલા જ તેમના
યજમાન હતા. શુદ્ધ હવા મળતી. વલ્લભભાઈ ભૂતકાળની વાતો કરતા, કોઈ વખત ટેલિફોન
પર વાત કરતા, મુલાકાતીઓને મળતા. અઠવાડિયાંઓ જવા લાગ્યાં, તેમ મુલાકાતીઓનો
ધસારો વધવા લાગ્યો. દિવસમાં બે વખત રેડિયો પર સમાચાર સાંભળતા, છાપાંઓ વાંચતા
અને કાગળો લખાવતા. અન્ય ખાતાંઓ સાથે માહિતી અને પ્રસારણ ખાતું પણ તેમની પાસે
હતું. પણ તેમણે કદી ચોપડી ઉઘાડી નથી. જેલના સાથીઓએ પુસ્તકો માટેની જે ભૂખ
જોયેલી તે હવે ચાલી ગઈ હતી.

હૃદય-હુમલાની ખબર સાંભળીને ડાહ્યાભાઈનો મોટો દીકરો એકવીસ વરસનો બિપિન,
અમેરિકા અભ્યાસ કરતો હતો ત્યાંથી, દાદાની ખબર કાઢવા આવ્યો. દાદાએ પૌત્રને બે
શિખામણ આપીઃ "હું હોદ્દામાં છું ત્યારે મારી તબિયત બગડે નહીં અથવા મને મળવાની
જરૂર ઊભી ન થાય ત્યાં સુધી તારે દિલ્હી આવવું નહીં." બીજું "હવે બધા પ્રકારના લોકો
તારો સંબંધ બાંધવા મહેનત કરશે. તેમનાથી ચેતીને ચાલવું." બિપિનને આ ચેતવણી
આપીને વલ્લભભાઈ પોતાની પ્રતિષ્ઠા પણ સાચવી રહ્યા હતા.૨૦૨

વલ્લભભાઈ સાજા થઈ રહ્યા હતા તે દરમિયાન ભારતને આઝાદી મળ્યાના પહેલા
વરસમાં બનેલા બનાવો આપણે જોઈ લેવા જોઈએ. મુદત પૂરી થવાને થોડો સમય હતો
તેટલામાં કૃપાલાણીએ કૉંગ્રેસ પ્રમુખપદનું રાજીનામું આપ્યું. તેમની ફરિયાદ એવી હતી કે
વલ્લભભાઈ અને નેહરુ બંને પોતાને પૂછતા નથી. બેમાંથી એક પણ જણ "બહારના કેન્દ્ર"
જોડે ચર્ચા કરવા રાજી ન હતા, અને આઝાદી પછી કૉંગ્રેસ પ્રમુખ સરકાર માટે "બહારનું
કેન્દ્ર" બની ગયા હતા. અહમદનગરમાં અને તે પહેલાં પણ વલ્લભભાઈ અને કૃપાલાણી
"અતૂટ જોડી" ગણાતા હતા.૨૦૩ સન ૧૯૪૭માં આ બંનેના સંબંધ તૂટ્યા અને નેહરુ-
કૃપાલાણી વચ્ચેનો આંતરો તો ચાલુ જ રહ્યો. કૃપાલાણીના અનુગામી તરીકે ગાંધીજી નરેન્દ્ર
દેવ અથવા જયપ્રકાશની તરફેણ કરતા હતા, પણ વલ્લભભાઈ અને જવાહરલાલ બંનેએ આ