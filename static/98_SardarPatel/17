૧૮૭૫-૧૯૧૮/પૂર્વરંગ : પરિશોધ ૧૭

પ્રસંગોપાત્ત વલ્લભભાઈનો તોફાની સ્વભાવ ઝળકી ઊઠતો. રેલવેના એક નોકરિયાતે
રેલવેની મિલકત ચોરી હતી. તેના પર કેસ દાખલ થયો ત્યારે તેણે વલ્લભભાઈને વકીલ
તરીકે રોક્યા હતા. આ માણસે વલ્લભભાઈને કહ્યું કે "મારો ઉપરી એવું કહે છે કે અગાઉ
સજા થયાની કબૂલાત આપું તો હું છૂટી જઈશ અથવા મારી સજા ઓછી થશે." આ ઉપરી
અમલદાર પોતાના અસીલને મદદ કરવા નહીં પણ હેરાન કરવા માગે છે, તેવું વલ્લભભાઈ
સમજી ગયા. આ ઉપરીને પાઠ ભણાવવો અને થોડી ગમ્મત કરવી તેવું વલ્લભભાઈએ
ઠરાવ્યું.

"તારી પાસે જન્મ તારીખનો પુરાવો છે?" વલ્લભભાઈએ અસીલને પૂછ્યું. "મારી
બા પાસે છે." "તે પુરાવો લઈ આવ." આરોપી આવો પુરાવો લઈ આવ્યો.
વલ્લભભાઈએ અરજી લખીને તેના પર આરોપીની સહી લીધી. પોતાને અગાઉ નવ
મહિનાની સજા થઈ હતી, તેવું આરોપીએ લખી આપ્યું. સજા શરૂ થયાની તારીખ જન્મ
તારીખથી નવ મહિના અગાઉની નાખવામાં આવી. આરોપી આ ટીખળ સમજી ગયો અને
તેમાં જોડાયો. પણ બિચારો ઉપરી અમલદાર કંઈ સમજ્યો નહીં. નોકરિયાતનું કબૂલાતનામું
મેળવીને ખુશ થઈ ગયેલા ઉપરીએ આ દસ્તાવેજ સરકારી વકીલને સોંપ્યો. અદાલતમાં
સરકારી વકીલે આ અરજી આરોપીને બતાવી અને અરજી પોતે કરી હોવાનું આરોપીએ કબૂલ
કર્યું. પછી વલ્લભભાઈએ પોતાના અસીલને પૂછવા માંડ્યું.

પટેલ : તમે આ અરજી તમારા ઉપરી અમલદારને આપી છે ?

આરોપી : હા, જી.

પટેલ : આવી અરજી શા માટે આપી ?

આરોપી : અગાઉ જેલમાં ગયાનું કબૂલ કરી લઉં તો હું છૂટી જઈશ, તેવું તેમણે
મને કહ્યું હતું.

પટેલ : તમને કયા ગુનાસર સજા થયેલી ?

આરોપી : બીજા બધાને થાય છે તેવી રીતે મને પણ સજા મળેલી.

પટેલ : બધાને એટલે કોને ?

આરોપી : તમને, મારા ઉપરીને, મૅજિસ્ટ્રેટ સાહેબને, બધાને આ રીતે સજા
થયેલી છે કારણ કે દરેક માણસે પોતાની માના પેટમાં નવ મહિના
કારાવાસ ભોગવવો પડે છે.

વિઠ્ઠલભાઈને આવા ટીખળ માટે ગૌરવ અને ઈર્ષ્યા બંને થયાં હોત. વલ્લભભાઈને માત્ર
મજાકથી અથવા સામા પક્ષના રકાસથી સંતોષ વળ્યો નહીં. તેણે સામા પક્ષ પર જોરદાર
પ્રહારો કરીને પોતાના અસીલનો છુટકારો કરાવ્યો.૪૮

સરકારી અમલદારો, ન્યાયાધીશો અને પટેલબંધુઓ જેવા વકીલો બોરસદમાં 'મોટા
માણસ' ગણાતા. "આડીઅવળી શેરીઓ અને દસ હજારની વસતીવાળા આ શહેરમાં કોઈ
ઉદ્યોગો કે રોનક ન હતાં. આ ગામમાં સામાજિક કે જાહેર જીવન જેવું કશું હતું નહીં અને
આનંદવિનોદ માટે પણ કશી સગવડ હતી નહીં."૪૯ વલ્લભભાઈ આખો દિવસ અદાલતમાં
અથવા ઘરના ચાર ખૂણામાં ગાળતા. તેમની ઑફિસ પણ ઘરમાં જ હતી. સવારે પાંચ વાગ્યે

પ.૨