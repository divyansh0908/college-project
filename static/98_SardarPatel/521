૧૯૪૮-૫૦/સિપાહી ૫૨૧

વલ્લભભાઈ આયંગારના નિર્ણયોને બહાલી આપતા હતા. આવું કરવાનું કારણ વલ્લભભાઈ
સમજાવતા કે "ગૃહખાતાના વરિષ્ઠ અધિકારીની પ્રતિષ્ઠા જળવાઈ રહેવી જોઈએ."૧૪૧ આ
પ્રતિષ્ઠાની જાળવણી વલ્લભભાઈ બીજી રીતે પણ સતત કરતા. આયંગાર લખે છે :

એક દિવસ શયનખંડમાં સરદાર જોડે સરકારી કામ અંગે ચર્ચા કરી રહ્યો હતો, ત્યારે
મણિબહેન ઉતાવળે અંદર આવ્યાં અને પતિયાળાના મહારાજા આવ્યાની ખબર આપી.
આ મુલાકાત કોઈ મહત્ત્વના કામ માટે હશે તેમ ધારીને મેં ઊઠતાં ઊઠતાં સરદારને કહ્યું કે
તમે મહારાજા સાથે વાત કરી લો, ત્યાં સુધી હું બહાર ઓરડામાં બેસીશ.

સરદારે માથું હલાવ્યું : "મેં આ સમય તમને આપ્યો છે, તેમને આપ્યો નથી.
બેસો." પછી તેમણે પોતાની દીકરીને મહારાજાને અંદર લાવવા જણાવ્યું. મહારાજા
આવ્યા, તેમને આવકાર આપીને સરદારે સહેજ દૂર પડેલી ખુરશી તરફ આંગળી ચીંધીને
કહ્યું, "મહારાજા સાહેબ, થોડી વાર જરા બેસજો."

મારા તરફ ફરીને બોલ્યા, "આયંગાર આગળ ચાલો." મેં દસ મિનિટમાં મારું કામ
પૂરું કર્યું. પછી પોતે સૂતા હતા તે પથારીની નજીક પડેલી ખુરશી બતાવીને સરદારે કહ્યું,
"મહારાજા સાહેબ અહીંયાં આવો."૧૪૨

વલ્લભભાઈના પલટાયેલા વિશ્વમાં ગાંધીવાદી સાથીઓને સ્થાને મોટા ભાગે અધિકારીઓ
આવ્યા હતા. મહાદેવ દેસાઈઓ અને નરહરિ પરીખોનું સ્થાન હવે મેનનો અને હીરુભાઈ
પટેલોએ લીધું હતું. પણ કૉંગ્રેસી સાથીઓ તો પોતાની જગા જાળવી શક્યા. મોરારજી
દેસાઈએ યાદ કર્યું છે તેમ "કૉંગ્રેસી કાર્યકરો વલ્લભભાઈ પાસે માગણી કરવા આવે તે પહેલાં
વલ્લભભાઈ તેમને પૈસા પહોંચાડતા અને દાક્તરી સારવાર વગેરે બાબતોની ગોઠવણ કરી
આપતા."૧૪૩ આ "વગેરે"માં ઘણી બાબતોનો સમાવેશ થતો હતો. ગુજરાત પ્રાંતિક
સમિતિના અધ્યક્ષ તરીકે વલ્લભભાઈના અનુગામી કાનજીભાઈના દીકરાને વલ્લભભાઈએ
સન ૧૯૪૮ના સપ્ટેમ્બરમાં કહ્યું, "હિતુ, તને છેલ્લી ચેતવણી આપી દઉં છું. હવે જો છોકરી
ખોળી નહીં કાઢે તો હું શોધી આપું તે છોકરી જોડે પરણવું પડશે."૧૪૪ આવો પિતૃભાવ
તેમણે કેટલાક રાજવીઓ★ પ્રત્યે પણ દાખવ્યો છે. પણ સરદારના સ્નેહમાં કેટલીક વખત
કઠોરતાનો અંશ પણ જોવા મળતો, તેવું મોરારજીભાઈએ કહ્યું છે.

મુંબઈના ગૃહમંત્રી તરીકે વલ્લભભાઈએ કહેલી બેત્રણ બાબત મેં કરી ન હતી. તેમણે મારી
જોડે બોલવાનું બંધ કર્યું. હું દિલ્હી જાઉં ત્યારે તેમને મળવા જતો, અને થોડી મિનિટમાં
નીકળી જતો. વલ્લભભાઈ અક્ષર પણ બોલતા નહીં. આવું લગભગ એક વરસ ચાલ્યું હશે.
મેં પણ કોઈને આ બાબતમાં કશું કહ્યું નહીં. છેવટે એક દિવસ સાંજે તેમનો ફોન આવ્યો
અને તેમણે મારા ખબરઅંતર પૂછ્યા અને તેમણે જાતે જ આવો અંતરાય તોડી નાખ્યો.૧૪૬

મોરારજીના ગુણથી પરિચિત હોવા છતાં વલ્લભભાઈને મોરારજી જક્કી લાગતા હતા.

★ "ભાવનગરના મહારાજા કહેતા કે 'સરદારને મળું ત્યારે મારા બાપને મળતો હોઉં તેવો
અનુભવ થતો.' " - રસિકલાલ પરીખ.૧૪૫