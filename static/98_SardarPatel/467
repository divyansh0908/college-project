૧૯૪૭-૪૮/સરટોચ ૪૬૭

જાન્યુઆરીની ૧૨મી તારીખે સાંજે ગાંધીજી જોડે થયેલી વાતચીતમાં માઉન્ટબૅટને
વલ્લભભાઈને પ્રધાનમંડળમાં ચાલુ રાખવા માટે ગાંધીજીને અત્યંત આગ્રહ કર્યો હતો, તે
પણ વલ્લભભાઈ જાણતા ન હતા.૧૬૮

માઉન્ટબૅટનની ચાડીચુગલી, જવાહરલાલની બેવફાઈ અને ૫૫ કરોડની બાબતમાં
ગાંધીજીના વલણથી કડવાશ અનુભવતા વલ્લભભાઈનો પાકો મત હતો કે ઉપવાસ માટે
ગાંધીજીએ પસંદ કરેલો સમય "તદ્દન ખોટો" હતો.૧૬૯ આ બધી બાબતોથી વલ્લભભાઈને
ઊંડા જખમ પડ્યા. પણ નોંધવું જોઈએ કે વલ્લભભાઈએ આ બધી બાબતોને બાજુએ
હડસેલી દીધી અને કેવળ બે મુદ્દા નજર સામે રાખ્યા : ગાંધીજીની વેદના અને કાઠિયાવાડ
પ્રત્યેની પોતાની ફરજ. કાઠિયાવાડ જતાં અગાઉ તેમણે અખબારો જોગ નિવેદન કર્યું:

ગાંધીજીને માનસિક અને શારીરિક વેદનામાંથી મુક્ત કરવાનો એક જ માર્ગ છે કે આપણે
સહુ શાંતિનું વાતાવરણ પેદા કરવા માટે, શંકાકુશંકા અને કડવાશનું વાતાવરણ દૂર કરવા
માટે, થઈ શકે તેટલું બધું કરી છૂટીએ.... વિશ્વની સૌથી મહાન વ્યક્તિની આગેવાની
માટે આપણે ગેરલાયક ઠર્યા, તેવું કહેવાનો વારો ન આવવા દઈએ.૧૭૦

કાઠિયાવાડના એકમની વાત કરતા હતા ત્યારે ભાવનગર અને રાજકોટમાં સરદારે જે કહ્યું
અને જે કર્યું તે આપણે જોઈ ગયા છીએ. જાન્યુઆરીની ૧૬મી તારીખથી વલ્લભભાઈ
મુંબઈમાં બિરલા હાઉસમાં રહ્યા. મુલાકાતો અને સભાઓનો અતૂટ સિલસિલો ચાલતો જ
રહ્યો છતાં વલ્લભભાઈ દરરોજ સવારસાંજ ટેલિફોન કરતા હતા : દિલ્હીમાં ગાંધીજીની
તબિયતના સમાચાર જાણવા માટે અને રાજકોટમાં મેનન અને રજવાડાંઓ વચ્ચે ચાલતી
વાટાઘાટોની વિગત જાણવા માટે. કલાકો વીતતા ગયા તેમ તેમ તેમની લાગણીઓ કેવળ
મહાત્માજી નહીં, પણ જવાહરલાલના માટે પણ કોમળ બનતી ગઈ. ૧૬મી જાન્યુઆરીએ
તેમણે કહ્યું કે "જવાહરલાલ છેલ્લા થોડા મહિનામાં દસ વરસ જેટલા વૃદ્ધ થઈ ગયા
છે."૧૭૧ "ગાંધીજીની માનસિક વેદનામાં થોડી રાહત થાય તો ૫૫ કરોડ રૂપિયા આપવામાં
આપણે શા માટે વાંધાવચકા પાડવા જોઈએ ?" તેવું તેમણે તે જ દિવસે કહ્યું. "આપણે
ટૂંકી દૃષ્ટિએ જોઈએ છીએ, જ્યારે ગાંધીજી લાંબી નજરે જુએ છે."૧૭૨

જાન્યુઆરીની ૧૭મીએ વલ્લભભાઈએ અભિપ્રાય દર્શાવ્યો "મુસલમાનો સામે બદલો
લેવાની વાત" મહાત્માજીના ઉપવાસ માટે જવાબદાર છે.૧૭૩ ઉપવાસ જાહેર કર્યા બાદ
મહાત્માજીએ જેમની જોડે સૌથી પહેલી વાત કરી હતી તે માઉન્ટબૅટને નોંધ્યું છે કે
"ઉપવાસનો હેતુ પંડિત નેહરુ અને સરદાર પટેલ વચ્ચે એકતા પ્રગટ કરવાનો હતો."૧૭૪
મહાત્માજીએ પાકિસ્તાનના ૫૫ કરોડ છૂટા કરવાનું કહ્યું હતું તે ખરું છે. પણ આ નાણાં
અપાયાં નહીં તે કારણસર ઉપવાસ કરવામાં આવ્યા ન હતા. ઉપવાસ આ કારણસર શરૂ
કરવામાં આવ્યા હોત તો જાન્યુઆરીની ૧૪મી તારીખે પ્રધાનમંડળે પોતાનો નિર્ણય ફેરવ્યો તે
બપોરે જ ઉપવાસ છૂટી ગયા હોત. મહાત્માજી પર લખાયેલા પત્રની છેલ્લી લીટી બતાવે છે
તેમ વલ્લભભાઈ કદાચ એવો વિચાર કરતા હશે કે આ ઉપવાસ પોતાની સામે થયા હશે કે
શું ? બીજા કેટલાક લોકોને પણ આવો ખ્યાલ આવ્યો હતો અને તેમણે ગાંધીજીને આ વાત
સીધી રીતે પૂછી હતી. ગાંધીજીએ જાન્યુઆરીની ૧૫મી તારીખે જવાબ આપ્યોઃ