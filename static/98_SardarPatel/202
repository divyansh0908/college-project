૨૦૨ પટેલ

આપણે આ સમાધાન સ્વીકાર્યું ન હોત તો આપણે ખોટા ઠર્યા હોત.... કારોબારીનો
ખ્યાલ એવો હતો કે માનભર્યું સમાધાન થાય... અને આમંત્રણ આપવામાં આવે તો
કૉંગ્રેસ પરિષદમાં ભાગ લેવો અને બંધારણીય બાબતમાં સર્વસંમત ઉકેલ આણવાની
મહેનત કરવી. આવા પ્રયાસમાં આપણે નિષ્ફળ જઈએ તો લડતનો રસ્તો તો આપણા
માટે ખુલ્લો જ છે.૮૭

કરાર અંગે થોડો કચવાટ હોવા છતાં નિવૃત્ત થતા પ્રમુખ જવાહરલાલે આ કરારને બહાલી
આપવાનો ઠરાવ રજૂ કર્યો. અન્ય આગેવાનો છૂટ્યા પછી દોઢ મહિને છૂટેલા અને કરારની
બાબતમાં વધારે કચવાટ ધરાવતા સુભાષ બોઝે આ ઠરાવને ટેકો આપ્યો. બંગાળના કેદીઓ
માટે પોતે કામ કરશે તેવું વચન ગાંધીજી અને વલ્લભભાઈએ આપ્યું હતું. મહાત્માજીએ
કરાંચી અધિવેશનમાં પોતાના વલણની સ્પષ્ટતા કરીઃ

ગોળમેજી પરિષદમાં હાજર રહેવાથી પૂર્ણ સ્વરાજ મળી જશે તેવી કોઈ ભ્રમણા હું સેવતો
નથી. આવી પરિષદમાં હાજર રહેવાથી આપણને શું મળશે તેવી વિમાસણ ઘણી વાર
થાય છે અને મને પણ ઘણી શંકા-કુશંકા થયા કરે છે.

પણ... કોઈ પણ સત્યાગ્રહનો મુખ્ય નિયમ છે કે આપણા વિરોધીઓ જોડે ચર્ચા
કરવાથી તેમને સમજાવી શકાય તેવી તક જ્યારે જ્યારે મળે ત્યારે આ તક ઝડપી લેવી
જોઈએ.૮૮

ગાંધીજી, વલ્લભભાઈ, નેહરુ અને બોઝ વચ્ચે સ્થપાયેલી એકતા માટે કરાંચી અધિવેશન
નોંધપાત્ર છે અને મૂળભૂત અધિકારો અંગેના ઠરાવ માટે પણ વિખ્યાત છે. આ ઠરાવ
મુખ્યત્વે જવાહરલાલે ઘડ્યો અને તેમાં ગાંધીજીએ સૂચવેલા ફેરફારો આમેજ કરવામાં
આવ્યા. આ ઠરાવથી આઝાદ ભારતમાં ચોક્કસ ધોરણો દાખલ કરવા માટે કૉંગ્રેસે શપથ
લીધા. વાણી-ધર્મ-વિચાર અને સભાસંમેલનોનું સ્વાતંત્ર્ય; કોમ-જાતિ, લિંગ કે
સંપ્રદાયોના ખ્યાલ વગરની સમાનતા; લઘુતમ વેતન, કામના મર્યાદિત કલાક; બિન-
સાંપ્રદાયિક રાજ્ય; અસ્પૃશ્યતાની અને વેઠિયાગીરીની નાબૂદી; ચાવીરૂપ ઉદ્યોગો અને
સેવાઓ પર સરકારનો કબજો અને અંકુશ-જેવા અધિકારોનો સમાવેશ આ સુધારણામાં
કરવામાં આવ્યો. મૂળભૂત અધિકારોના આ ઠરાવમાં કેટલાક શબ્દો અસ્પષ્ટ છે, તેવું
વલ્લભભાઈને લાગતું હોવાથી જરૂરી શાબ્દિક ફેરફારો કરવાની સત્તા મહાસમિતિને
સોંપવામાં આવી. ઑગસ્ટ માસમાં આ ઠરાવને આખરી રૂપ આપવામાં આવ્યું. આ નવા
પ્રારૂપમાં સ્પષ્ટતા કરવામાં આવી કે કૉંગ્રેસ લોકોની માલમિલકત સમૂળી છીનવી લેવા
ઇચ્છતી નથી.

કરાંચી અધિવેશનના સમાપન વખતે વલ્લભભાઈની ચટપટી ભાષા સાંભળવા મળી.
કૉંગ્રેસની મધ્યમ વિચારસરણીના કારણે અધીરા બનેલા ઉદ્દામવાદીઓને તેમણે પડકાર્યાઃ

ગાંધીજીને ૬૩ વરસ થયાં. મને ૫૬ થયાં છે. અમે વૃદ્ધો આઝાદી માટે વધારે આતુર
હોઈશું કે તમે જુવાનો ? અમે મરી જઈએ તે પહેલાં ભારતને આઝાદ જોવાની અમારી
તમન્ના છે તેથી તમારા કરતાં અમને વધારે ઉતાવળ છે.