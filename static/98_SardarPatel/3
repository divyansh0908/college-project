અમદાવાદ અને વડોદરા વચ્ચેના પંચોતેર માઈલની બરાબર અધવચ્ચે આ બંને શહેરોને
જોડતી નકશારેખા પર નડિયાદ શહેર વસેલું છે. મોગલ જમાનામાં અરબી મહાસાગરના તીરે
આવેલા ધમધમતા બંદર ખંભાતથી પૂર્વ તરફ જતા વ્યાપારી રાજમાર્ગ અને સુરત-ભરૂચ ને
અમદાવાદ જેવાં ધમાલિયાં શહેરો સાથે જોડનાર ધોરી માર્ગના સંગમ પર નડિયાદ શહેર
વસેલું છે. નડિયાદ તે જમાનામાં આસપાસના પ્રદેશ માટે - બજાર - પેઠ હતું. ગોરાઓના
પગપેસારા પછી સન ૧૮૬૪માં શરૂ થયેલી મુંબઈ-અમદાવાદ રેલવેલાઇન પર નડિયાદનું
સ્ટેશન આવેલું છે. આડીઅવળી ગલીકૂંચીઓ અને પચ્ચીસ હજારની વસતી ધરાવતા આ
શહેરમાં વલ્લભભાઈ પટેલનો જન્મ થયો હતો. પણ તેની નક્કી તારીખ આપણે જાણતા
નથી. સન ૧૮૯૭માં મૅટ્રિકની પરીક્ષામાં બેઠા ત્યારે તેમણે પોતે પાછળથી કબૂલ કરેલું છે
તેમ, "મનમાં આવ્યું તે સન ૧૮૭૫ના ઑક્ટોબરની એકત્રીસમી તારીખ ઠોકી દીધી હતી.
મારી ઉંમર પૂછવામાં આવે ત્યારે મારે ગપ્પું મારવું પડે છે. સોગંદ લઈને કહેવું પડે ત્યારે હું
હંમેશાં આશરે એવો શબ્દ ઉમેરી દઉં છું." તેવું તેમણે કહેલું છે.૧

વલ્લભભાઈના એક મોટા ભાઈ અને કુટુંબના દસ્તાવેજો જાળવી રાખનાર નરસિંહભાઈએ
એક વખત કહ્યું હતું કે, "નારાયણભાઈના જન્મ પછી એક મહિને વલ્લભભાઈનો જન્મ
થયેલો." વલ્લભભાઈના મામાના દીકરા નારાયણભાઈની જન્મતારીખ નરસિંહભાઈએ
પોતાના હસ્તાક્ષરમાં લખેલી તે કાગળમાં આવી નોંધ છે. આ કાગળ તો આજે કશે મળતો
નથી. પણ નરસિંહભાઈના દીકરા શંભુભાઈએ મને કહેલું કે તેમણે જાતે આ કાગળ જોયો
હતો. આ બંને વિગતોના આધારે જણાય છે કે વલ્લભભાઈ વિક્રમ સંવત ૧૯૩૨ના વૈશાખ
સુદ રવિવારે જન્મ્યા હતા. તિથિ લખાઈ નથી તેથી આ તારીખ સને ૧૮૭૬ના એપ્રિલની
ત્રીસ અથવા મે મહિનાની સાત તારીખ હોઈ શકે છે.૨

પણ "એક મહિને" ચોક્કસ તારીખ દર્શાવતું નથી. શંભુભાઈની વાત ન માનવાનું કોઈ
કારણ નથી. પણ તેને આધારે વલ્લભભાઈના જન્મની ચોક્કસ તારીખ ઠરાવી શકાતી નથી.
સરદારનાં સંતાનો અને તેમના દેશવાસીઓ એકત્રીસમી ઑક્ટોબરે તેમનો જન્મદિવસ ઊજવે
છે. તેથી આ તારીખ ખોટી હોવાનું આપણે ચોક્કસ જાણતા હોવા છતાં, આપણે તે સ્વીકારી
લેવું જોઈએ.

તેમનાં માતા લાડબાએ પોતાના ભાઈ ડુંગરભાઈ દેસાઈને ઘેર નાનકડા ઓરડામાં
વલ્લભભાઈને જન્મ આપ્યો. ડુંગરભાઈ નડિયાદ નગરપાલિકામાં બાંધકામ ખાતામાં કામ
કરતા હતા. વલ્લભભાઈ લાડબાનું ચોથું સંતાન અને ચોથા દીકરા હતા.તે જમાનાના રિવાજ
પ્રમાણે લાડબા સુવાવડ માટે સાસરેથી પિયર આવ્યાં હતાં. લાડબાના પતિ ઝવેરભાઈ
નડિયાદથી દક્ષિણે બાર માઈલ અને આણંદથી ત્રણ માઈલ પશ્ચિમે આવેલા કરમસદ નામના
ગામડાના વતની હતા, અને તેમની પાસે દસ એકરનું ખેતર અને ઘરનું ઘર હતાં.

૩