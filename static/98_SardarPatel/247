૧૯૩૪-૩૯/અધિષ્ઠાતા ૨૪૭

ધારાસભામાં કૉંગ્રેસી જૂથના આગેવાન તરીકે વલ્લભભાઈના ટેકાથી ચૂંટાઈ આવેલા
ભૂલાભાઈ દેસાઈની સમસ્યા એ હતી કે માલવિયાના બાર ધારાસભ્યો ગુમાવ્યા સિવાય
જિન્નાહના સોળ સભાસદોનો ટેકો શી રીતે મેળવવો ? કુનેહબાજ દેસાઈ મોટા ભાગે વિજયી
નીવડતા. રાજેન્દ્રપ્રસાદ અને રાજાજીએ સંયુક્ત મોરચા માટે જિન્નાહનો ટેકો મેળવવા માટે પ્રયાસ
કર્યો અને તેમાં તેમને નિષ્ફળતા મળી. "કૉંગ્રેસે ખાસ જાહેરાત કરીને સરકારે આપેલા કોમી
ચુકાદાનો સ્વીકાર કરવો" તેવી જિન્નાહની શરત ફગાવી દેવાની બાબતમાં સરદાર,
રાજેન્દ્રપ્રસાદ અને ભૂલાભાઈ એકમત હતા.૨૦

સન ૧૯૩૫નું વરસ વલ્લભભાઈ માટે ખરાબ ગયું. ઉનાળામાં તેમને કમળો થયો અને
એક મહિના સુધી પડ્યા રહેવું પડ્યું. જેમના વગર સન ૧૯૧૮માં ખેડાની ચળવળ અને સન
૧૯૨૮માં બારડોલીની લડત ચલાવી શકાઈ ન હોત અને જેમના વગર વલ્લભભાઈ 'સરદાર'
બન્યા ન હોત, તે મોહનલાલ પંડ્યા મે મહિનામાં ગુજરી ગયા. વલ્લભભાઈને તેનો ખૂબ
અફસોસ થયો. નવેમ્બરમાં તેમણે હરસનું ઑપરેશન કરાવ્યું. નાકને કારણે તેમણે આખું
વરસ હેરાન થવું પડ્યું. તેના ઑપરેશન માટે દાક્તરની સલાહ હતી, પણ તેમને સમય
મળ્યો નહીં.

ગુજરાત કૉંગ્રેસ સમિતિની એકતા નાશ પામતી દેખાવા લાગી. નાશિક જેલમાં
વલ્લભભાઈના સાથી હતા તે ભરૂચના ચંદુલાલ દેસાઈ, ખેડાના દરબાર ગોપાળદાસ અને
વલસાડના મોરારજી દેસાઈ જુદી જુદી દિશાએ ખેંચતા હતા. અન્ય પ્રાંતોમાં વધારે સમય
આપી શકાય તે માટે વલ્લભભાઈએ ચંદુલાલને ગુજરાત પ્રાંતિક સમિતિના અધ્યક્ષ
બનાવવાનો પ્રયાસ કર્યો. તેનો જબરો ઊહાપોહ થયો, અને વલ્લભભાઈએ પોતાની વાત
પડતી મૂકીને ચંદુલાલને નિરાશ કર્યા. ત્યાર બાદ મોરારજીભાઈએ કરેલી ટીકાથી
વલ્લભભાઈની લાગણી એટલી ઘવાઈ કે તેમણે ગુજરાત પ્રાંતિક સમિતિમાંથી ખસી જવાનું
વિચારવા માંડ્યું. આ ટીકા શી હતી તેની જાણ મળતી નથી. વલ્લભભાઈએ મોરારજી
દેસાઈને લખ્યું "તમે હજી મને સમજી શક્યા નથી તેનાથી મને દુઃખ થાય છે.... મને
લાગે છે કે હું હોદ્દો છોડી દઉં, તો કદાચ તમે મને સમજી શકશો."૨૧ સરકારી ગુપ્તચર
ખાતાએ ગુજરાત કૉંગ્રેસના વરિષ્ઠ આગેવાનો વચ્ચે "વિખવાદ થયાનું નોંધ્યું" અને
વલ્લભભાઈની આપખુદ અને જુલમી વર્તણૂક "આ વિખવાદનું કારણ ગણાવ્યું."૨૨ પણ
સાથીઓએ વલ્લભભાઈની ધમકીનો અમલ થવા દીધો નહીં.

જખમ કરવા અને ભોગવવા તે જિંદગીનું તત્ત્વ છે. સન ૧૯૩૫ના એપ્રિલમાં ઉત્તર
પ્રદેશની મુલાકાત દરમિયાન વલ્લભભાઈએ જયપ્રકાશ નારાયણ અંગે મશ્કરી કરી. કૉંગ્રેસ
સમાજવાદી પક્ષના એક સ્થાપક અને તેના મહામંત્રી જયપ્રકાશનાં પત્ની પ્રભાવતી
બિહારના માનવંતા કૉંગ્રેસી આગેવાન બ્રજકિશોર પ્રસાદનાં દીકરી હતાં. ગાંધીજીના
આશ્રમમાં પ્રભાવતીદેવી મણિબહેનનાં સહિયર થયાં હતાં. વલ્લભભાઈની ટીકા મીઠું-મરચું
ઉમેરાઈને જયપ્રકાશજી સુધી પહોંચી. ઘવાયેલા જયપ્રકાશજીએ વલ્લભભાઈને પત્ર લખ્યો.
તેના જવાબમાં વલ્લભભાઈ લખે છેઃ

પહેલી મેનો તમારો પત્ર મળ્યો. તમારા લગ્ન અંગેની જે હળવી ટીકા મેં કરી હતી તે
તમારી હાજરીમાં પણ કશા ભય કે સંકોચ સિવાય મેં કરી હોત. પણ તમારા ટૂંકા પત્રથી