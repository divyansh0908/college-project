૧૯૪ પટેલ

હતા. બે શાંતિદૂતો, ઉત્તર ભારતના ત્રણ કેદીઓ અને યરવડા જેલમાંથી ચાર -
મહાત્માજી, વલ્લભભાઈ, જયરામદાસ દોલતરામ અને સરોજિની નાયડુ - આ બધાંએ
સાથે મળીને લાંબી વાટાઘાટો કરીને સમાધાન માટેની કૉંગ્રેસની શરતો ઠરાવી. સપ્રુ અને
જયકર આ ખરડો લઈને ઇરવિન પાસે ગયા, પણ ઇરવિને આ શરતો નામંજૂર કરી.

દરમિયાનમાં આલ્ફ્રેડ માસ્ટરે દમનનો કોરડો વીંઝવા માંડ્યો હતો. મહેસૂલ વસૂલીની
તારીખ વહેલી - ઑક્ટોબરની પાંચમી તારીખ - ઠરાવવામાં આવી. આનો અર્થ એ થાય કે
સત્યાગ્રહી ખેડૂતોએ ઊભો પાક ગુમાવવો પડે. સરકાર રાબેતા મુજબની તારીખની રાહ જુએ
તો ખેડૂતો પાક લણી લઈને વેચી નાખે અને રોકડાં નાણાં વડોદરા વિસ્તારમાં મોકલી આપે.
ખેડૂતોનો વિરોધ તોડી નાખવા તૈયાર અધિકારીઓને ધાર્યું કરવાની છૂટ આપવામાં આવી.
બોરસદના નવા મામલતદાર મોહનલાલ શાહ આખા તાલુકામાં ખટારાબંધ પોલીસો સાથે
ઘૂમતા. તેમણે ઘરનાં તાળાં-દરવાજા તોડ્યાં, ગાંધી-ટોપી પહેરેલા માણસોને માર મરાવ્યો
અને કેટલાકની તો જાતે મારપીટ કરી. ખેડૂતોએ પહેરેલાં દાગીના-ઘરેણાં ઝૂંટવી લેવાનું શરૂ
કર્યું. વહેલી સવારે ગામડે પહોંચી જઈને શાહ કામચલાઉ જેલ ઊભી કરતા અને ગામનો
આગેવાન ગણાય તેને પકડીને આ જેલમાં પૂરી દેતા.

શાહના જુલમને કારણે વડોદરાનાં ગામો તરફ હિજરત શરૂ થઈ. બીજી જગાએ પણ
આવો ત્રાસ અને આંતક ફેલાવવામાં આવ્યા. આને કારણે બોરસદ તાલુકાના હિજરતીઓના
પ્રવાહમાં ખેડા અને નડિયાદ તાલુકામાંથી, સુરતના બારડોલી અને જલાલપુર તાલુકામાંથી
અને ભરૂચના જંબુસર તાલુકામાંથી હિજરતીઓનો ઉમેરો થયો. સન ૧૯૩૧ના ફેબ્રુઆરીમાં
આ ત્રણ જિલ્લાઓમાંથી ૨૮૦૦૦ હિજરતીઓ આવ્યા, તેવું વડોદરા રાજ્યના
અધિકારીઓએ નોંધ્યું છે. હિજરતીઓ ઝાડનાં ડાળ-પાંદડાંથી બાંધેલી ઝૂંપડીઓમાં રહેતા,
પોતાની વસાહતોને સરદારનગર, સત્યનગર, જવાહરનગર એવાં નામ આપતા. સન
૧૯૩૦-૩૧ની લડતમાં આ હિજરતીઓ નોંધપાત્ર થઈ પડ્યા.

માસ્ટરે ત્રીજો ફટકો માર્યો અને પાટીદારોની જમીન પાટણવાડિયા અને બારૈયાઓને
વેચવામાં આવશે, તેવી જાહેરાત કરી.૬૧ આ ચાલબાજી કદાચ મોહનલાલ શાહે માસ્ટરને
સુઝાડી હશે. તેનો અમલ કરવાનું કામ પણ શાહને સોંપવામાં આવ્યું. આ બાબતમાં તેણે
આડીઅવળી વાત કરવાને બદલે ચોખ્ખી જાહેરાત કરી. સપ્ટેમ્બરની ૨૦મી તારીખે
આસોદર ગામના ખેડૂતોને તેણે કહ્યું:

સન ૧૮૯૯-૧૯૦૦ના મોટા દુષ્કાળ વખતે તમારી જમીનો છીનવી લેનાર લોકો હવે
પ્રજાસેવક હોવાનો દાવો કરે છે. પાંચ શેર મકાઈના ભાવે તમારી જમીનો તમને પાછી
આપવા આવ્યો છું. ઊભા પાક સાથેની દસ વીધાં જમીન દસ રૂપિયામાં આપીશ. આ
પાક તમે સલામતીપૂર્વક લણી શકો તે માટે પોલીસ-રક્ષણ પણ આપવામાં આવશે.૬૨
ડિસેમ્બરમાં તેણે કહ્યું:

જેને મુખીપણું જોઈતું હોય, ઊભા પાક સાથેની પાટીદારની જમીન જોઈતી હોય અથવા