૧૯૩૪-૩૯/અધિષ્ઠાતા ૨૬૫

સરકાર ભાગલા પડાવીને સત્તા સાચવવાની તરકીબ વાપરી શકે નહીં તે માટે
વલ્લભભાઈએ આદેશ આપ્યો કે માત્ર મુખ્ય પ્રધાન જ ગવર્નર જોડે કામ પાડશે. અન્ય
મંત્રીઓ તેની પરવાનગી લીધા પછી જ ગવર્નરને મળી શકશે. બીજા નિયમમાં ફરમાવવામાં
આવ્યું કે ગવર્નરો અથવા અંગ્રેજ અમલદારોના માનમાં યોજાયેલા સમારંભોમાં પ્રધાનો
અથવા ધારાસભ્યો હાજરી આપી શકશે નહીં. વલ્લભભાઈએ સ્પષ્ટતા કરી કે આમાં કશી
તોછડાઈ નથી, પણ કૉંગ્રેસે તેની શુદ્ધતા જાળવી રાખવી જરૂરી છે.૧૦૯ હોદ્દા-સ્વીકારને
પરિણામે સત્તાલાલસા જાગે નહીં તે માટે ટોચમર્યાદા ઠરાવવામાં આવી. કોઈ પણ પ્રધાન
મહિને રૂ. ૫૦૦/-થી વધારે પગાર અને રૂ.૨૫૦/-થી વધારે વાહનભથ્થું મેળવી શકે નહીં.

ગાંધીજીના શબ્દોમાં કહીએ તો પ્રધાનમંડળો "અંગ્રેજ સરકાર અને કૉંગ્રેસ વચ્ચેના
વણલખ્યા કરાર હતા.... સજ્જનોનો કોલ હતો કે બંને પક્ષ ખેલદિલીપૂર્વક વર્તશે."૧૧૦
ઓરિસ્સાના ગવર્નર હ્યુબૅક ચાર મહિનાની રજા પર ઊતર્યા ત્યારે તે પ્રાંતના મહેસૂલ-
કમિશનર ડાઇન તેમના વતી હંગામી હોદ્દો ભોગવશે, તેવી જાહેરાત કરીને, સરકારે આ
નિયમ તોડ્યો હતો, તેવું વલ્લભભાઈને લાગ્યું. ઓરિસ્સામાં કૉંગ્રેસ પ્રધાનોના હાથ તળે
કામ કરનાર અધિકારી એકાએક તેમનો ઉપરી થઈ બેસે તે વલ્લભભાઈને મંજૂર ન હતું. ડાઇન
હોદ્દો ધારણ કરે તે દિવસે રાજીનામું આપી દેવાની સૂચના વલ્લભભાઈએ ઓરિસ્સાના
પ્રધાનમંડળને આપી. ગાંધીજીએ સરદારની વાતને ટેકો આપ્યો. "આવી નિમણૂકને પડકાર
ફેંક્યા વગર કૉંગ્રેસ ચલાવી લઈ શકે નહીં."૧૧૧ હ્યુબૅકે રજાની અરજી પાછી ખેંચી લીધી અને
ઓરિસ્સાનો ઉનાળો સહન કરી લેવાની તૈયારી કરી.

રાજકીય હિંસાખોરી માટે સજા પામેલા ઉત્તર પ્રદેશ અને બિહારના કેટલાક કેદીઓની
બાબતમાં સરકારે દાખવેલો વલણના પરિણામે વલ્લભભાઈ નારાજ થયા હતા.
હિંસાખોરીમાંથી પોતાનો વિશ્વાસ ઊઠી ગયો છે તેવી કેદીઓની જાહેરાત સ્વીકારી લઈને,
આ બંને પ્રાંતોની કૉંગ્રેસી સરકારોએ તેમને છોડી મૂકવાનો આદેશ આપ્યો હતો. પણ
ગવર્નરો વચ્ચે પડ્યા હતા. વલ્લભભાઈએ ગર્જના કરીઃ  "પ્રધાનોના સ્વૈચ્છિક અધિકારની
બાબતમાં દખલગીરી કરવાની ગવર્નરની મજાલ શી ? આ તો અમારા સ્વમાનનો સવાલ
છે."૧૧૨ પોતાની સત્તા પર મુકાયેલા આ અંકુશ સામે ઉત્તર પ્રદેશના મુખ્ય પ્રધાન પંતે
નબળાઈ દાખવી. વલ્લભભાઈએ તેમને કડક બનાવવાની મહેનત કરી. "(પંત) શા માટે
આનો વિરોધ કરીને હિંમતભર્યું પગલું ભરતા નથી ?" તેવી ટીકા૧૧૩ વલ્લભભાઈએ કરી. તે
પછી અને ગાંધીજીએ પણ આવી જ સલાહ આપ્યા પછી પંતે પ્રધાનમંડળનું રાજીનામું
આપ્યું. બિહારના મુખ્ય પ્રધાન શ્રીકૃષ્ણ સિંહાએ પણ તેમનું અનુસરણ કર્યું.

સરકાર મૂંઝવણમાં પડી. કૉંગ્રેસ જોડે સંબંધ તોડવાની તેની ઇચ્છા ન હતી. પણ કૉંગ્રેસને
તાબે થવાની પણ તેની તૈયારી ન હતી. રાજીનામાનો સ્વીકાર કરવામાં આવ્યો નહીં અને
લખનૌ-દિલ્હી વચ્ચે, દિલ્હી અને પટણા વચ્ચે, દિલ્હી અને લંડન વચ્ચે તાર-સંદેશાઓની
દોડાદોડ ચાલી. સરકાર વિચારણા ચલાવી રહી હતી. ભારતમંત્રી ઝેટલૅન્ડનો અભિપ્રાય એવો
હતો કે આ કેદીઓને છોડવામાં સમાયેલું જોખમ એટલું મોટું ન હતું કે "ગંભીર બંધારણીય
કટોકટી પેદા કરવી પડે." ગાંધીજીએ નરમ વલણ અપનાવ્યું: "આ કેદીઓ અંગે
પુનર્વિચારણા કરવામાં પ્રધાનોની સત્તા ખૂંચવી લેવાનો ઇરાદો ન હતો, તેવી બાંયધરી
આપવાની ગવર્નરોને છૂટ આપવામાં આવે, તો આકટોકટી નિવારી શકાય છે."૧૧૪ બીજે
દિવસે આવી ખાતરી આપવામાં આવી. કેદીઓને છોડવામાં આવ્યા.