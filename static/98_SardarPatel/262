૨૬૨ પટેલ

ટેકો આપ્યો અને કારોબારીએ આ દરખાસ્ત નામંજૂર કરી. દેશી રજવાડાંની બાબતમાં દખલ
ન કરવાની કૉંગ્રેસની નીતિની બાબતમાં પણ વલ્લભભાઈ અને જવાહરલાલ વચ્ચે મતભેદ
થયો. આ રાજ્યોના શાસકોને અંગ્રેજ શાસકોના ટેકેદાર બનવા માટે મજબૂર ન કરવા
જોઈએ, તેવી ગાંધીજીની માન્યતાને વલ્લભભાઈએ ટેકો આપ્યો. કોઈ રાજાની સામે લડત
ઉપાડવી પડે તો તે રાજ્યના પ્રજાજનોએ જ ઉપાડવી જોઈએ, કૉંગ્રેસે નહીં. જવાહરલાલજી
આ નીતિને બદલવા ઇચ્છતા હતા પણ કારોબારીની બહુમતી તેમની વિરુદ્ધ હતી.

જવાહરલાલે કારોબારીમાંથી રાજીનામું આપવાનું "ઠરાવ્યું" પણ રાજીનામું આપ્યું
નહીં. પોતે "ગોઠવાઈ શકતા નથી અને 'અનોખા' તરી આવે છે"૯૩ તેવું ગાંધીજીને કહ્યા
છતાં આ સંબંધ તોડવાનું તેમનાથી બન્યું નહીં. આ બધા મુદ્દાઓ અંગે જવાહરલાલ અને
વલ્લભભાઈ સામસામે છેડે ઊભા હતા, છતાં જવાહરલાલે તેમની જોડે નહીં પણ ગાંધીજી
જોડે, રાજાજી જોડે અને મુંબઈ સરકાર જોડે તકરાર કરી. વલ્લભભાઈના વિચારો સર્વવિદિત
હતા અને મતગણતરી થાય ત્યારે તેમનો હાથ હંમેશાં ઊંચો થતો. વલ્લભભાઈ ચૂપ રહેવાનું
જાણતા હતા અને નકામી બડબડની કિંમત પણ સમજતા હતા.

અગાઉની માફક અત્યારે પણ મહાત્માજી અને વલ્લભભાઈ વચ્ચેના પત્રવહેવારમાં
લગભગ દરેક વખતે એકબીજાની તબિયત અંગેની ચિંતા વ્યક્ત થતી દેખાય છે. વલ્લભભાઈ
ગાંધીજીને હંમેશાં ગામડાની એક કહેવત સંભળાવતા - "ધીમું ગાડું લાંબું ચાલે"૯૪ ગાંધીજી
હંમેશાં ફરિયાદ કરતા કે "તમે વધારે પડતું ખેંચો છો, પણ સરદારને કોણ કહી શકે અથવા
શિક્ષા કરી શકે ?"૯૫ પોતાના એક કાગળ જોડે વલ્લભભાઈએ બાવળની શૂળ મોકલી. આ
શૂળ તેમના પગમાં ખૂંચી હતી અને અઠવાડિયા સુધી પગમાં રહી હતી. સેવાગ્રામ માટેનો
વલ્લભભાઈનો અણગમો ચાલુ રહ્યો. નિમ્બકર નામના કામગાર આગેવાને કરેલી ટીકાના
જવાબમાં વલ્લભભાઈએ કરેલું નિવેદન ગાંધીજીએ વખોડી કાઢ્યું. ગાંધીજીએ વલ્લભભાઈને
લખ્યું, "મને આ નિવેદન જરા પણ ગમ્યું નથી. તેમાં તમારી અસહિષ્ણુતા દેખાય છે....
તમે નાહક દુશ્મનાવટને આમંત્રણ આપ્યું છે."૯૬

સન ૧૯૩૮ માટે કૉંગ્રેસ પ્રમુખની પસંદગી અંગે પણ ગાંધીજી અને વલ્લભભાઈ વચ્ચે
મતભેદ હતો. ગાંધીજી સન ૧૯૩૭ના માર્ચમાં છૂટેલા સુભાષનો વિચાર કરતા હતા. પણ
સુભાષની સમતુલા અંગે વલ્લભભાઈ શંકા સેવતા હતા. "સુભાષ અસ્થિર છે તેવું મેં પણ
જોયું છે, પણ અત્યારે તેના સિવાય બીજો કોઈ પ્રમુખ બની શકે તેમ નથી."૯૭ સુભાષ
વિધિસર પ્રમુખ બન્યા છતાં ગાંધીજી-વલ્લભભાઈના સંબંધો હમેશના જેવા ગાઢ અને દૃઢ
રહ્યા. વલ્લભભાઈના સૌથી મોટા ભાઈ સોમાભાઈ ગુજરી ગયા ત્યારે ગાંધીજીએ લખેલો
પત્ર સાબિત કરે છે કે આ સંબંધ ભાઈઓ વચ્ચેનો સંબંધ હતો, અને તેમાં સાથે મરવાના
યરવડા કરારની યાદ તાજી કરવામાં આવી હતી. ગાંધીજી લખે છે (૧૫-૭-૩૭) "તમે
ભાઈઓને મોકલવા માંડ્યા છો.... તેઓ આપણા માટે જગા તૈયાર કરી રાખશે. આપણું
અહીંયાંનું કામ પૂરું થયું છે તેવું ઈશ્વરને લાગશે તે ક્ષણે તે આપણને ઉપાડી લેશે."૯૮
સોમાભાઈના અવસાન પછી મોટાકાકા અને લાડબાનાં બે સંતાન જ જીવતાં રહ્યાં. ૬૨
વરસના વલ્લભભાઈ અને કાશીભાઈ.