૨૦૬ પટેલ

ગુસ્સે ભરાયેલા વલ્લભભાઈએ વિલિંગ્ડન જોડે વાતચીત કરવા માટે સિમલા ગયેલા
ગાંધીજી પર ઉપરાઉપર તાર મોકલવા માંડ્યા. પહેલા તારમાં વલ્લભભાઈએ એક ગામમાં
પાડવામાં આવેલી ધાડની વિગતો આપી અને ખેડૂતોને તો એક બાજુ દરિયો અને બીજી
બાજુ દાવાનળ જેવું થયાનું જણાવ્યું. બીજા તારમાં વલ્લભભાઈ લખે છે: "આજે
પોલીસોએ ઘણાં ગામોમાં ધાડ પાડી છે." ત્રીજા તારમાં પોલીસે મુસલમાન ખેડૂતની
પછીતનું બારણું તોડી નાખ્યાનું વલ્લભભાઈએ જણાવ્યું. પોતાના ચોથા તારમાં
વલ્લભભાઈએ 'પોલીસોના અસહ્ય જુલમ'નો ઉલ્લેખ કર્યો અને "આ બધું અટકાવી શકાતું
ન હોય તો ભગવાનને ખાતર અમને લડી લેવાની પરવાનગી આપો" તેવું જણાવ્યું.૧૦૩

વલ્લભભાઈ તો પિંજરે પુરાયેલો ધૂંધવાતો સિંહ હતા. સરકાર સામે ઘુઘવાટ હતો, અને
"સ્થાનિક અધિકારીઓ ગમે તે કરે તોપણ ખેડૂતોએ સામે હાથ ઉપાડવાનો નથી" તેવી
ગાંધીજીની આજ્ઞા તેમના માટે પિંજરા જેવી થઈ પડી.૧૦૪ સરકારે સમાધાન તોડ્યું છે અને
તેથી વળતાં પગલાં ભરવાં જ જોઈએ, તેવું વલ્લભભાઈને લાગતું હતું. વલ્લભભાઈ અને
મહાત્માજી વચ્ચેની વાતચીતની મહાદેવભાઈએ કરેલી નોંધમાં આ બંને વચ્ચેની ખેંચતાણ
જોઈ શકાય છે :

સરદાર નારાજ થયા છે તે જોઈને બાપુએ કહ્યું કે આ બાબતમાં આપણે તોડવું હોય તો
તોડી શકીએ. સરદાર: હવે તોડવાથી શું વળે ? અડધા ખેડૂતોએ મહેસૂલ ભરી દીધું
છે... અને બાકીના પણ ભરી આપવાના છે. આપણે લોકોને કોઈ ચોક્કસ દોરવણી
આપતા નથી. બાપુ : આવું શા માટે કહો છો ? સરદાર : ભરી શકતા હોય તેમણે
મહેસૂલ ભરી આપવું તેવી સલાહ દોરવણી ગણી શકાય નહીં.

બાપુ : પણ જેઓ ભરપાઈ કરી શકે તેમણે પણ મહેસૂલ આપવું નહીં, તેવું આપણે
શી રીતે કહી શકીએ ? સરદાર : ઘણા લોકો ભરી શકે તેમ નથી, તે આપણે જાણીએ
છીએ, પણ બીકના માર્યા લોકો ભરી આપશે. પછી ભલે ગમે તે થાય.

તે દિવસે મોડેથી પણ સરદારે પોતાનો ઉકળાટ ઠાલવ્યો. બાપુને માઠું લાગ્યું અને
બોલી ઊઠ્યા કે તો પછી તમારું કહેવું છે કે તમારા મતથી વિરુદ્ધ જઈને અથવા તમારા
વિરોધની અવગણના કરીને મેં આ સમાધાન કર્યું છે ? સરદારે પણ તેવી જ સખ્તાઈથી
કહ્યું કે તો પછી તોડી નાખવાનું મેં કહ્યું નહીં, તેમાં મારી ભૂલ છે ?૧૦૫

વલ્લભભાઈ અને ગાંધીજી એકબીજા સાથે ઊંચા સાદે બોલ્યા હોવાના જૂજ પ્રસંગોમાં
આ પ્રસંગની ગણના થવી જોઇએ. પણ એકબીજાથી અલગ પડવાનો સવાલ જ ન હતો.
મહાત્માજી સરકાર જોડેનો અથવા વલ્લભભાઈ ખેડૂતો જોડેનો સંબંધ કદાચ તોડે, પણ આ
બંને એકબીજાનો સંબંધ તોડે નહીં. વલ્લભભાઈના અનેક તાર મળવાથી ગાંધીજી તાબડતોબ
ગુજરાત પાછા ફર્યા અને તેમણે સરકારને સ્પષ્ટ રીતે જણાવ્યું કે બારડોલીમાં આચરવામાં
આવતી ગેરકાયદેસર તાનાશાહીનો અંત આવે અથવા તે બાબતની નિષ્પક્ષ તપાસ થાય. આ
બેમાંથી કશું ન થાય તો "સરકારે સમાધાન તોડ્યું છે" તેવું પોતે સમજશે અને ત્યાર પછી
"જરૂરી જણાય તેવાં પગલાં ભરવા માટે" પોતે અને કૉંગ્રેસ મુક્ત છે. આ ચેતવણીના
જવાબમાં મુંબઈના ગવર્નરે લખી જણાવ્યું કે "બારડોલીમાં સમાધાનની કોઈ શરતનો ભંગ
થયો નથી તેવી પોતાને ખાતરી છે."૧૦૬ ઉત્તર પ્રદેશના ગણોતિયા-ખેડૂતો વતી ગાંધીજીએ