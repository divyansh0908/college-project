૨૫૪ પટેલ

મરજીને કારણે આ ઝઘડો ઊભો થયો. બજાજે આ વાતનો વિરોધ કર્યો, કારણ કે તેમનું ઘર
મહેમાનોથી ઊભરાતું હતું. વળી ગાંધીજીની તબિયત સારી ન હોવાથી મુલાકાત વધશે તેટલો
બાપુને ત્રાસ થશે, તેવી દલીલ પણ તેમણે કરી. છતાં બિરલાને આમંત્રણ આપતો તાર
મહાત્માજીની સહીથી કરવામાં આવ્યો. આ સરદારનું કામ હોવાની શંકાથી ગુસ્સે થયેલા
બજાજે બિરલાને તાર કરવામાં મારો હાથ નથી, તેવો વલ્લભભાઈનો નકાર સ્વીકાર્યો નહીં.

વલ્લભભાઈનો બજાજ પર પત્ર, ૭-૯-૩૬: તમે મારી વાત માની નહીં. મારી વાતના
સમર્થન માટે મહાદેવભાઈને તમારી પાસે લાવ્યો. છતાં મારા વિરુદ્ધની તમારી શંકા તમે
છોડી નહીં. આવી શંકા રાખવાનું અને સગા ભાઈ જેવા સાથીઓના કહેવા પર ભરોસો ન
રાખવાનું તમારું વલણ જોઈને મને દિલગીરી થઈ છે.

બજાજનો વલ્લભભાઈને પત્ર, ૮-૯-૩૬:  તમે તમારું હિત પહેલાં મૂકો છો અને
બીજાની મુશ્કેલીઓ તરફ દુર્લક્ષ કરો છો તે વિચાર મારા મનમાં આવ્યો, તે વાત સાચી
છે. મને એવું પણ લાગ્યું કે તમારે કરવું હોય તે માટે તમે બાપુનું નામ વાપરો છો. આ
બાબતમાં મારી ભૂલ થયેલી અથવા હું દોષી હતો, પણ તે વખતે મારા મનમાં જે આવ્યું
તે તમને જણાવી રહ્યો છું.૫૪

છતાં સન ૧૯૩૭ની વસંતૠતુમાં આવનાર પ્રાંતિક ચૂંટણીમાં કૉંગ્રેસનો વિજય થાય તે માટે
જાન્યુઆરીથી આ બંને આગેવાનોએ સહકારથી કામ કર્યું.

સન ૧૯૩૭ના વરસ માટે કૉંગ્રેસ પ્રમુખની પસંદગી કરવાની હતી. મહારાષ્ટ્રના ફૈઝપુર
ગામે સન ૧૯૩૬ના ડિસેમ્બરમાં મળનાર કૉંગ્રેસ અધિવેશન વખતે તેણે હોદ્દો સંભાળવાનો
હતો. પોતે બીજા વરસ માટે ચાલુ રહેવા તૈયાર છે, તેવું જવાહરલાલે બધાને જણાવ્યું. બીજા
કોઈની વરણી થાય તોપણ પોતે તેને પૂરેપૂરો સહકાર આપશે, તેવું પણ જવાહરલાલે
સાથોસાથ જાહેર કર્યું. પ્રમુખ તરીકે અનિશ્ચિત કાળ માટે ચાલુ રહેવાની જવાહરલાલની
દેખાઈ આવતી ઇચ્છાથી વલ્લભભાઈ નારાજ થયા. મહાદેવભાઈને તેમણે લખ્યું કે
"શણગારેલા વરરાજા જેટલી મળે તેટલી કન્યા પરણવા તૈયાર છે."૫૫ રાજાજી આ હોદ્દો
સ્વીકારે તે માટે વલ્લભભાઈએ પ્રયાસ કર્યો. રાજાજી તૈયાર થાય તો જવાહરલાલ ખસી જાય
તે નક્કી હતું. વલ્લભભાઈના આગ્રહથી મહાત્માજીએ રાજાજીને લખ્યું :

તમને કાંટાળો તાજ પહેરાવવા માટે સરદાર અત્યંત આતુર છે. તમે કબૂલ કરો તો હું રાજી
થઈશ. પણ તમારા પર જબરદસ્તી કરવાની મારી ઇચ્છા નથી. આ બોજો ઉપાડવા માટે
તમને થોડી પણ ઇચ્છા હોય તો તમારે વિના સંકોચે હા કહેવી જોઈએ અને સરદારની
વેદનાનો અંત આણવો જોઈએ.૫૬

પણ ફરી એક વખત રાજાજીએ સરદારને નિરાશ કર્યા. વલ્લભભાઈએ ઉત્તર પ્રદેશના
ગોવિંદ વલ્લભ પંતનું નામ સૂચવ્યું. મહાદેવભાઈ પરના પત્રમાં તેમણે લખ્યું: