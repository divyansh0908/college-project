૧૯૪૭-૪૮/સરટોચ ૪૫૫

ઇરાદો ન હતો. મેનન અને પ્રાંતોના મુખ્ય પ્રધાનો જરૂરી કામ બજાવશે, તેવી તેમની ધારણા
હતી. પણ મેનન કટક જવાના હતા તેના થોડા દિવસ અગાઉ તેમણે કહ્યું કે પોતે હાજરી
આપશે. આ નિર્ણયની પાછળ એ કારણ હતું કે કદાચ મોટાં રાજ્યોને પણ ભેળવી દેવાં પડશે
તેવું વલ્લભભાઈને લાગતું હતું. વહીવટી સંકલનની યોજના બરાબર લાગતી ન હતી. જૂની
સ્થિતિ અને સંમિલન બંનેની વચ્ચેનો આ ઉકેલ અતિશય અટપટો હતો. વલ્લભભાઈ અને
મેનને કટક આવીને મહેતાબ તથા ઓરિસ્સાના પ્રધાનમંડળ જોડે તેમ જ ગવર્નર ચંદુલાલ
ત્રિવેદી જોડે ચર્ચા કર્યા પછી જ મોટાં રાજ્યોને પણ ભેળવી લેવાનું નક્કી કરવામાં આવ્યું.
મહેતાબના જણાવ્યા મુજબ ડિસેમ્બર ૧૩મીની સાંજે અને રાતે વલ્લભભાઈએ વહીવટી તંત્ર
પર મુખ્ય પ્રધાનની પકડ કેટલી છે તેની ચકાસણી કરી અને રાજાઓ આડા થાય તો તેની
જોડે કામ પાડવાની તેની શક્તિનો તાગ કાઢ્યો. ભળી જવાની પોતાની સલાહ રાજાઓ
તરછોડી કાઢે તો "આંદોલન જગાવવાની લોકોની શક્તિ"નો પણ વલ્લભભાઈએ અંદાજ
લગાવ્યો. મહેતાબે સરદારને જણાવ્યું કે "જરૂર પડશે તો તમે જશો તે દિવસે જ અમે બધાં
રાજ્યો કબજે કરી લેશું."૧૨૩

બીજે દિવસે વલ્લભભાઈ રણમેદાનમાં ઊતર્યા. ઓરિસ્સાનાં નાનાં રજવાડાંના રાજાઓ
તેમને સવારે ૧૦.૦૦ વાગ્યે મળ્યા. વલ્લભભાઈએ અતિશય સમજાવટભર્યા પ્રવચનમાં તેમને
કહ્યું કે તેમની પોતાની અને તેમના પ્રજાજનોની સલામતી પર જોખમ તોળાઈ રહ્યું છે. પોતે
માત્ર દોસ્તીદાવે સલાહ આપવા આવ્યા છે. રાજાઓ જવાબદાર રાજતંત્ર માટેની માગણી
ઉવેખી શકે તેમ નથી, અને પૂરી પણ કરી શકે તેમ નથી. આવા મુશ્કેલીભર્યા સમયમાં
તેમણે આવું જોખમ શા માટે ઉઠાવવું પડે ? તેઓ પોતાનાં સત્તા અને અધિકાર છોડી દેવા
તૈયાર હોય તો ભારત સરકાર તેમના વિશેષાધિકારો, તેમનું સન્માન અને તેમનું ગૌરવ
જાળવી રાખવાની બાંયધરી આપવા તૈયાર છે, પણ પોતાની શિખામણ સાંભળવામાં નહીં
આવે અને સ્થાનિક લોકો તેમને હાંકી કાઢે ત્યાર પછી તેઓ દિલ્હીમાં મદદ માગવા આવશે
તો પોતે તેમને મદદ કરી શકવાના નથી. રણપુરના યુવાન રાજવીએ પૂછ્યું કે "મને
ઓરિસ્સા ધારાસભા માટે ઉમેદવારી કરવાની છૂટ મળશે ખરી?" વલ્લભભાઈએ
તાબડતોબ હા પાડી. "નાના કૂવામાં ડૂબકી મારવાને બદલે તમે વિશાળ સાગરમાં તરી
શકશો." સાલિયાણાની રકમ કેવી રીતે નક્કી કરવામાં આવશે તે મેનને સમજાવ્યું. કેટલાક
રાજાઓએ આ રકમમાં વધારો કરવાની માગણી કરી, ત્યારે વલ્લભભાઈ "મક્કમ" રહ્યા.
તેમણે કહ્યું કે "આ સાલિયાણાં કાયમ માટે ઠરાવવામાં આવનાર છે અને તેથી ટીકાપાત્ર બને
તેટલાં મોટાં ન હોવાં જોઈએ." તે રાત્રે બાર રાજ્યોએ પોતાની રાજસત્તા છોડવાનું લખી
આપ્યું.૧૨૪

આ સમય દરમિયાન વલ્લભભાઈએ ઓરિસ્સાનાં મોટાં રાજ્યો સાથે વાતચીત આદરી
દીધી હતી. સૌથી મોટા રાજ્ય મયૂરભંજના રાજાને કહેવામાં આવ્યું કે તમારાં વિસ્તાર,
વસતી અને આવકને ધોરણે તમે અલગ રહી શકો છો. પટણાના મહારાજાની આગેવાની તળે
બીજા રાજાઓ સંમિલનને બદલે ઓરિસ્સા રાજ્ય જોડે વહીવટી સંકલન માટે આગ્રહ રાકી
રહ્યા હતા. છેવટે સંમિલન અંગે વધારે વિચાર કરવા માટે પટણાના રાજાએ વધારે સમયની
માગણી કરી, ત્યારે વલ્લભભાઈ "મિજાજ ગુમાવી બેઠા અને તેમણે કહ્યું કે દોસ્તીદાવે
આપવામાં આવેલી મારી સલાહ સ્વીકાર્ય ન હોય તો પરિણામની જવાબદારી પોતાની નહીં