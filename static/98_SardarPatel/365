૧૯૪૫-૪૭/વિજય ૩૬૫

૧૬મી જૂનની યાદીમાંથી કૉંગ્રેસી મુસલમાનોને બાકાત રાખવામાં આવ્યાથી આઝાદને
સૌથી વધારે નુકસાન થતું હતું. છતાં તેમણે તેનો વિરોધ કર્યો નહીં. હકીકતમાં તો આ મુદ્દા
પર કૉંગ્રેસે તોડવું ન જોઈએ "તેવા મતપ્રવાહના તે આગેવાન" બન્યા.૧૧૨ આઝાદનું વલણ
કદાચ એ ખ્યાલથી પ્રેરાયું હોય કે પોતે ધારાસભામાં કૉંગ્રેસના અગ્રણી થવાના નથી.
જુલાઈના પહેલા અઠવાડિયામાં પ્રમુખપદની તેમની મુદત પૂરી થતી હતી અને આ પદ
જવાહરલાલને મળવાનું હતું. આ વારસો અને આ વેળાપત્રકને કારણે ધારાસભા માટેનું
આકર્ષણ આઝાદ માટે રહ્યું નહીં. કૉંગ્રેસી મુસલમાનના મુદ્દા અંગે નમતું છોડવા માટે
પોતાના ઘણાખરા સાથીઓ તૈયાર હોવાની ખબરને કારણે આઝાદે મિશનને જણાવ્યું કે
કારોબારી આ મુદ્દાને વળગી રહેવાની નથી.૧૧૩

રાજ પાસેથી કૉંગ્રેસના હાથમાં સત્તા આવે તે માટે ઉત્સુક અને કદાચ અધીરા બનેલા
વલ્લભભાઈએ શરૂઆતમાં તો ગાંધીજીની સલાહનો વિરોધ કર્યો.૧૧૪ હોદ્દા મેળવવા માટે
વલ્લભભાઈના જેટલી જ આતુરતા ધરાવનાર રાજાજીએ વલ્લભભાઈને ટેકો આપ્યો અને
મિશનને જણાવ્યું કે જૂન ૧૬મી તારીખનો ફેંસલો કારોબારી મોટા ભાગે સ્વીકારી લેશે.૧૧૫
પણ જૂનની ૨૦મી તારીખે વહેલી સવારે સ્ટેટ્સમૅનમાં વાઇસરૉય પર લખાયેલા જિન્નાહના
કાગળની વિગતો છપાઈ, ત્યારે વલ્લભભાઈનું મન બદલાઈ ગયું.

આ કાગળમાં જિન્નાહે મહત્ત્વના ત્રણ મુદ્દાઓ ઉઠાવ્યા હતા. જિન્નાહે પૂછ્યું હતું કે
જગજીવનરામ, મથાઈ, બળદેવસિંઘ અગર એન્જિનિયર કાઉન્સિલમાં જોડાય નહીં અથવા
જોડાઈ ન શકે તો ખાલી જગા પૂરી કાઢવા અગાઉ વાઇસરૉય પોતાને (જિન્નાહને) પૂછશે
ખરા ? બીજું, જૂન ૧૬ની યાદીમાં કૉંગ્રેસ પોતાના હિંદુ પ્રતિનિધિને બદલે મુસલમાનને મૂકી
શકે ? ત્રીજું, મહત્ત્વની ગણાય તેવી તમામ કોમી બાબતો અંગે લીગને નકાર કરવાની સત્તા
મળશે ? પહેલા સવાલ દ્વારા જરૂર ઊભી થાય તો હિંદુ જગજીવનરામની અવેજીની
પસંદગીમાં પણ જિન્નાહ પોતાની સત્તા રાખવા માગતા હતા. બીજા પ્રશ્નથી જિન્નાહ
કૉંગ્રેસી મુસલમાનોને બહાર રાખવા માટે લીગ અને અંગ્રેજ સરકારની ભાગીદારી સ્થાપવા
ઇચ્છતા હતા. ત્રીજા પ્રશ્નથી ૫ વિરુદ્ધ ૯ની લઘુમતીને બહુમતીમાં પલટી નાખવાનો
હિંમતબાજ પ્રયાસ કરવામાં આવ્યો હતો.૧૧૬

જિન્નાહના વલણનો આ પુરાવો જોયા પછી તેમની જોડે સંયુક્ત રીતે કામ કરવાનો વિચાર
કરવો નકામો છે તેવું વલ્લભભાઈને લાગ્યું. પોતાના અને કૉંગ્રેસના હાથમાં સત્તાની લગામ
આવે તેની તીવ્ર ઉત્કંઠા હોવા છતાં વલ્લભભાઈએ કારોબારીને જૂન ૧૬ની દરખાસ્ત નકારી
કાઢવાનો અનુરોધ કર્યો. ૨૨મી તારીખે વૅવેલના બે પત્રો મળ્યા પછી આ સલાહ સામે
વિરોધ અશક્ય બની ગયો. કૉંગ્રેસે કરેલ પૂછગાછના જવાબરૂપે લખાયેલા એક પત્રમાં
સ્ટેટ્સમૅને જિન્નાહના સવાલો અંગે આપેલો હેવાલ સાચો હોવાનું વૅવેલે જણાવ્યું, અને
વાઇસરૉયે આપેલા જવાબ પણ તેમાં જણાવવામાં આવ્યા. વાઇસરૉયે જિન્નાહના દાવાનું
વાજબીપણું સ્વીકારી લીધું હતું તે જોઈને વલ્લભભાઈ સમસમી ઊઠ્યા.૧૧૭ વૅવેલના બીજા
પત્રમાં કૉંગ્રેસી મુસલમાન માટેની એક જગા અંગે કૉંગ્રેસે કરેલી વિનંતીનો ઉલ્લેખ કરવામાં
આવ્યો હતો. કૉંગ્રેસે હજી નિમણૂક કરી ન હતી. વૅવેલે ઉમેર્યું કે "તમે બરાબર જાણો છો
તેવા કારણસર આ વિનંતી સ્વીકારી લેવાનું મારા માટે અથવા કૅબિનેટ મિશન માટે પણ શક્ય
નથી."૧૧૮ પ્યારેલાલે નોંધ્યું છે કે "બાપુની દલીલો અત્યાર સુધી જે કામ બજાવી શકી ન