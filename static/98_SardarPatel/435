૧૯૪૭-૪૮/સરટોચ ૪૩૫

માટે માગતા હતા. દિલ્હીના મુસલમાન મહોલ્લામાંથી મુસલમાનો જવાથી ખાલી પડેલાં
ઘર અંગે પ્રધાનમંડળમાં ચર્ચા થઈ, ત્યારે મોટા ભાગના સભાસદોનો મત એવો હતો કે
પોતાના વિસ્તારોમાંથી ભાગી છૂટેલા પણ હિંદુસ્તાનમાં રહેવા માગતા મુસલમાનોને આવાં
ઘર સૌથી પહેલાં આપવાં જોઈએ. ભારતમાં આવી રહેલા શીખ અને હિંદુ નિરાશ્રિતો પણ
રહેઠાણ મેળવવાના સમાન હક્કદાર છે, તેવું માનનાર સરદાર પટેલે આ દરખાસ્તનો વિરોધ
કર્યો હતો. આઝાદ અને નેહરુએ તેને ટેકો આપ્યો હતો.૩૭

દિલ્હીના નાયબ કમિશનર રંધાવા શીખ હતા. તેમની બાબતમાં પણ તકરાર થઈ.
આઝાદ અને નેહરુએ વલ્લભભાઈને કહ્યું કે મુસલમાનોને રંધાવા પર ભરોસો નથી, તેથી
તેમની બદલી કરવી જોઈએ. વલ્લભભાઈએ નેહરુને જણાવ્યું કે, "તમે ઇચ્છા દર્શાવો તે
ઘડીએ જ હું રંધાવાની બદલી કરી નાખીશ." પણ તેમણે ઉમેર્યું કે "આવી બદલીનાં
પરિણામ ઘણાં ખતરનાક આવશે." "તમારી પાસે માહિતી મેળવવાનાં વધારે સાધનો
હોવાથી આખરી નિર્ણય તમારે કરવો જોઈએ" તેવું જણાવીને નેહરુ પાછા ખસી ગયા.૩૮
આઝાદે પણ નમતું મૂક્યું. પણ વલ્લભભાઈના અમૃતસર પ્રવચન પછી એક અઠવાડિયા બાદ
આ બાબતની ચર્ચા ગાંધીજીની હાજરીમાં કરવાની દરખાસ્ત મૌલાનાએ વલ્લભભાઈ પાસે
રજૂ કરી. ઑક્ટોબરની ૭મી તારીખે આ ત્રણ જણ વચ્ચે આ બાબત અંગે સવા કલાક ચર્ચા
થઈ. પણ વલ્લભભાઈ-આઝાદ વચ્ચેના સંબંધોમાં ઘૂસેલા કાંટા દૂર થયા નહીં.૩૯

બે દિવસ પછી વલ્લભભાઈ મણિબહેન સાથે ગુરગાંવ જિલ્લામાં આવેલા પટૌડી ગયા.
ભોપાલના નવાબની દીકરી સજીદા પટૌડીના નવાબને પરણી હતી અને નવાબ દીકરી-
જમાઈની સલામતી અંગે ચિંતાતુર હતા. પટેલે પટૌડીના નવાબને દિલ્હી આવવા અંગે પૂછ્યું
પણ નવાબે કહ્યું કે મારું સ્થાન તો મારા લોકોની જોડે જ છે. બેગમે કહ્યું કે પોતે પોતાના
ખાવિંદ જોડે જ રહેશે. ત્યાર પછી વલ્લભભાઈએ આજુબાજુનાં ગામના આગેવાન હિંદુઓને
એકઠા કર્યા અને નવાબના કુટુંબ તથા અન્ય તમામ મુસલમાનોની સલામતી અંગે તેમની
પાસે સોગંદ લેવડાવ્યા. દિલ્હી પાછા ફરીને તેમણે ભોપાલ નવાબ હમીદુલ્લાહને તાર
મોકલ્યો, "પરિસ્થિતિ કાબૂમાં છે. તમારે ચિંતા કરવાની જરૂર નથી."૪૦

ઑક્ટોબરની ૧૧મી તારીખે હરિજન ફંડમાં ફાળો આપવા ઇચ્છતા ગુજરાતીઓની
સભામાં વલ્લભભાઈ બીમાર અને ખાંસી ખાતા ગાંધીજીને સાથે લઈને આવ્યા. આ સભામાં
ભાષણ કરવાનું વલ્લભભાઈને કહેવામાં આવ્યું. તેમણે કહ્યું, "થેલી તે લઈ જાય અને
બોલવાનું મારે - એ તો ભારે અન્યાય કહેવાય." "જુઓ તો ખરા, તમારા પૈસા પડાવી
જવા માટે આ ડોસાજી જલદી જલદી સાજા પણ થઈ ગયા છે." ગાંધીજીએ કહ્યું કે
"સરદારને ફાંસીને માંચડે ચડવાનું હોય ત્યારે પણ તે ટીખળ કરવાનું છોડે તેમ નથી."૪૧

ઑક્ટોબરની ૩૧મી તારીખે સરદાર ફરી વખત બિરલા હાઉસ આવ્યા. પણ આ દિવસનું
મહત્ત્વ ગાંધીજીના ધ્યાનમાં આવ્યું નહીં. તેથી બીજે દિવસે મહાત્માજીએ વલ્લભભાઈને
લખ્યું, "ગઈ કાલે તમે આવ્યા પણ આજે તમારો જન્મદિવસ છે, તેવું મારા ધ્યાનમાં
આવ્યું નહીં. તેથી તમને રૂબરૂમાં શુભેચ્છા આપી શક્યો નહીં. મારી તો આવી દુર્દશા
છે."૪૨ આ બધું ઠીક છે. પણ તમામ મસ્જિદોનું રક્ષણ કરવામાં આવશે, જબરદસ્તીથી
મુસલમાનોને વટલાવીને બનાવેલા હિંદુઓ અને શીખોનું ધર્મપરિવર્તન મંજૂર રાખવામાં નહીં
આવે, અને એક પણ મુસલમાનને ઘર કે દેશ છોડવાની ફરજ પાડવામાં નહીં આવે તેવી