૧૯૪૫-૪૭/વિજય ૪૦૫

જૂન ૨ તારીખે વાઇસરૉયના નિવાસસ્થાને ચાર પક્ષો - કૉંગ્રેસ, લીગ, અંગ્રેજ સરકાર
અને શીખો - વચ્ચે ઐતિહાસિક મુલાકાત ગોઠવાઈ. નેહરુ, કૃપાલાણી અને બલદેવસિંઘ
પહેલાં ૧, ઔરંગઝેબ રોડ પર આવ્યા. ત્યાંથી આ ત્રણ અને વલ્લભભાઈ સાથે વાઇસરૉય
ભવન ગયા. જિન્નાહ, લિયાકત અને નિશ્તાર લીગના પ્રતિનિધિઓ હતા અને માઉન્ટબૅટન
અંગ્રેજી સામ્રાજ્ય વતી હાજર હતા. ત્રણ ભારતીય પક્ષોને વિધિસર સ્વીકારપત્ર મોકલી
આપવાનું કહેણ આપીને વાઇસરૉયે બીજે દિવસે સાંજે ભારતની જનતા જોગ રેડિયો પ્રવચન
કરવા માટે પોતાની જોડે નેહરુ, જિન્નાહ અને બલદેવસિંઘ હાજર રહેશે તેવું વચન મેળવી
લીધું. સરકારના અધિકૃત દફતર અનુસાર સરદાર પટેલે આછું હસીને કહ્યું કે "કોઈ પણ
પ્રવચનનું પ્રસારણ કરવામાં આવે તે પહેલાં તેનું લખાણ માહિતી અને રેડિયો ખાતાના
માનનીય મંત્રીને બતાવવાની રસમ છે."૩૧૭

જૂનની ૩ તારીખે બપોરે સાડા બારે કૉંગ્રેસનો સ્વીકાર દર્શાવતો કૃપાલાણીનો પત્ર
વાઇસરૉય ભવનમાં પહોંચ્યો. પણ લીગની કારોબારી મળે નહીં ત્યાં સુધી પોતે લીગના વતી
સહી કરી શકે નહીં તેવું જિન્નાહે માઉન્ટબૅટનને સમજાવવા માટે એક કલાક માથાકૂટ કરી
અને કારોબારીની બેઠક બોલાવવામાં ઘણા દિવસ નીકળી જાય. ત્રાસી ગયેલા માઉન્ટબૅટને
કહ્યું કે "બધા પક્ષોની બીજી બેઠક મળે ત્યારે જિન્નાહ માથું હલાવશે તોપણ ચાલશે."
જૂનની ૩ તારીખે સવારે જિન્નાહે માથું હલાવ્યું. શીખોના વતી બલદેવસિંઘે યોજના
સ્વીકારી અને હજારો માઈલ દૂર બેઠેલા એટલીએ આ યોજના આમસભામાં પેશ કરી. બીજે
દિવસે ખબરપત્રીઓ સમક્ષ માઉન્ટબૅટને સહજભાવે કહી નાખ્યું કે "સત્તાપલટો ૧૫મી
ઑગસ્ટ આસપાસ થઈ શકશે."૩૧૮

જૂનની બીજી તારીખે વલ્લભભાઈ અને જવાહરલાલે સ્વીકારી લીધેલા ભાગલાને કૉંગ્રેસ
કારોબારીએ બહાલી આપી. કારોબારીના ઠરાવને મંજૂરી આપવા માટે મહાસમિતિની બેઠક
જૂનની ૧૪ અને ૧૫મીએ બોલવવામાં આવી. ગાંધીજીએ મહાસમિતિને કહ્યું કે "મારા
વિચારો જાણીતા છે, પણ કારોબારીએ લીધેલા પગલાનું મહાસમિતિએ સમર્થન કરવું
જોઈએ, તેવી પોતે માગણી કરે છે." "કૉંગ્રેસ વતી બ્રિટન અને લીગ જોડે સમજૂતી કરી
આવેલા આપણા દેશના કસાયેલા અને જૂના રાષ્ટ્રસેવકોને બદલાવવા તે શક્ય પણ નથી,
અને તેમાં શાણપણ પણ નથી."૩૧૯ નેહરુ, આઝાદ, પંત અને કૃપાલાણીએ કારોબારીએ
ભરેલા પગલાનો બચાવ કર્યો. ટંડન અને સિંધના ચોઈથરામ ગિદવાણીએ ઉગ્ર રીતે વિરોધ
કર્યો. "રાજકીય સોદાબાજી માટે મુસ્લિમ બહુમતી વિસ્તારના હિંદુઓનું બલિદાન દેવાઈ
રહ્યું છે" તેવું ગિદવાણીએ કહ્યું ત્યારે કેટલાક સભાસદો ધ્રુસકાભેર રડવા લાગ્યા.૩૨૦ મૌલાના
હાફિઝુર રહેમાને ભાગલાનો તીવ્ર વિરોધ કર્યો, અને દા. સૈફુદ્દિન કિચલુએ કોમવાદ સામેની
આ શરણાગતિ છે તેવું કહ્યું. પણ નેહરુના એક ચરિત્રકાર કહે છે તેમ "સૌથી મહત્ત્વનું
ભાષણ તો સરદારે આપ્યું."૩૨૧ ચૂપ રહેવાનું જાણતા સરદાર ચોખ્ખી ભાષાની ક્ષણે શું
બોલવું, તે પણ જાણતા હતા.

(મુસ્લિમ બહુમતી વિસ્તારોવાળા) આપણા ભાઈઓનો ભય હું બરાબર સમજી શકું છું.
ભારતનું વિભાજન થાય તે કોઈને ગમતું નથી અને મારું હૈયું પણ આજે ભારે થઈ ગયું છે.
પણ એક ભાગલા પાડશું કે અનેક ભાગલા પાડશું, તેની વચ્ચે પસંદગી કરવાની છે.