૧૯૨૨-૨૯/સરદાર ૧૩૩

૧૯૨૪ના ફેબ્રુઆરીથી તેમણે અમદાવાદ મ્યુનિસિપાલિટીના પ્રમુખ તરીકેનો વધારે બોજ
ઉપાડવા માંડ્યો હતો.

સન ૧૯૨૩ના ઑક્ટોબરમાં વલ્લભભાઈએ મ્યુનિસિપાલિટીમાં ફરી વખત જવાનો
વિચાર કર્યો હતો. મહાત્માજી જેલમાં હતા. ધારાસભા પ્રવેશની છૂટ દિલ્હીમાં કૉંગ્રેસે જાહેર
કરી હતી. અને બોરસદની લડત માટેની તૈયારીઓ થઈ રહી હતી. સન ૧૯૨૨ના
ફેબ્રુઆરીમાં અમદાવાદ મ્યુનિસિપાલિટી સસ્પેન્ડ થયા પછી કામ સંભાળી લેનાર
અધિકારીઓ ચૂંટાયેલી મ્યુનિસિપાલિટીને સત્તા સોંપી દેશે તેવી જાહેરાત સરકાર તરફથી
કરવામાં આવી હતી. સન ૧૯૧૭થી સન ૧૯૨૨ સુધી વલ્લભભાઈ જે મ્યુનિસિપાલિટીના
સભાસદ હતા તેના કરતાં મ્યુનિસિપાલિટીને વધારે સત્તા અને વધારે લોક પ્રતિનિધિત્વ
આપવા માટે સન ૧૯૧૯ના સુધારાના સંદર્ભમાં નવા નિયમો ઘડાયા હતા. વળી કૉંગ્રેસે
મ્યુનિસિપાલિટીના બહિષ્કારની હાકલ કરી ન હતી. આ મ્યુનિસિપાલિટીઓ શહેરી જનો
સાથેની સાંકળરૂપ હતી.

સરકાર વલ્લભભાઈને મ્યુનિસિપાલિટીમાં આવવાની મંજૂરી આપશે કે નહીં તે સવાલ
હતો. પણ તેના જવાબ માટે રાહ જોવાનું શક્ય ન હતું. સન ૧૯૨૧-૨૨માં વલ્લભભાઈની
બાજુએ ઊભા રહેલા ૩૬૦ શિક્ષકો પર તલવાર તોળાઈ રહી હતી તે કારણે વલ્લભભાઈએ
નિર્ણય કરવો પડ્યો. શહેરી સ્વાયત્તતા જાહેર કરવાના વલ્લભભાઈના પ્રયાસમાં સાથ
આપીને મ્યુનિસિપાલિટીના શિક્ષકોએ મોટું જોખમ ઉઠાવ્યું હતું. સન ૧૯૨૨માં
મ્યુનિસિપાલિટી સસ્પેન્ડ થયા પછી ૩૬૦માંથી ૧૬૦ શિક્ષકોએ મ્યુનિસિપાલિટીની નોકરી
છોડીને વલ્લભભાઈ અને તેમના મિત્રોએ શરૂ કરેલી શાળાઓમાં નોકરી લીધી હતી.
પીપલ્સ પ્રાઇમરી એજ્યુકેશન ઍસોસિયેશન અથવા કેળવણી મંડળની સ્થાપના આ
શાળાઓના સંચાલન માટે કરવામાં આવી હતી. આ શાળાઓમાં ફી આપવાની ન હતી અને
નાગરિકોએ આપેલા ફંડફાળામાંથી શિક્ષકોનો પગાર ચૂકવવામાં આવતો હતો. ટૂંક વખતમાં
જ આ શાળાની વિદ્યાર્થી સંખ્યા મ્યુનિસિપાલિટી કરતાં વધારે થઈ હતી. સન ૧૯૨૩ની
આખરે મ્યુનિસિપાલિટીની શાળાઓમાં ૬૫૦૦ બાળકો હતાં જ્યારે મંડળની શાળાઓમાં
કુલ મળીને ૯૩૦૦ બાળકો અભ્યાસ કરતાં હતાં.

પણ મંડળ માટે ફાળો એકઠો કરવાનું મુશ્કેલ બનતું ગયું અને મંડળે દોઢ લાખ રૂપિયા
કરજે લેવા પડ્યા હતા. મંડળના ૧૬૦ શિક્ષકોનું ભાવી અનિશ્ચિત હતું. અને
મ્યુનિસિપાલિટીની નોકરીમાં ચાલુ રહેલા ૨૦૦ શિક્ષકોને સમાચાર મળ્યા કે સન ૧૯૨૧માં
સરકારી હુકમનું ઉલ્લંઘન કરવા માટે તેમનું પેન્શન જપ્ત થઈ જવાનું હતું. આ સ્થિતિનો
સામનો કરવા માટે વલ્લભભાઈ અને તેમના સાથીદારોએ મ્યુનિસિપાલિટીનો કબજો લેવાનું
ઠરાવ્યું. મ્યુનિસિપાલિટી હાથમાં હોય તો શિક્ષકોનાં બંને જૂથને મદદ આપી શકાય.

બોરસદ લડતમાં વલ્લભભાઈનો વિજય થયાનું સરકારે સ્વીકાર્યા પછી ત્રણ અઠવાડિયાં
બાદ અને મહાત્માજીનો છુટકારો થયા અગાઉ બે દિવસ પહેલાં સન ૧૯૨૪ના જાન્યુઆરીની
૩૦ તારીખે મતદાન થયું. ચૂંટાયેલા સભાસદો માટેની ૪૮ બેઠકોમાંથી ૩૫ બેઠકો
વલ્લભભાઈએ પસંદ કરેલા કૉંગ્રેસના ઝંડાધારી ઉમેદવારોએ કબજે કરી. વિજયી
ઉમેદવારોમાં એક અછૂત હતો. બાર સભાસદો સરકારે નીમેલા હતા. છતાં મોટી બહુમતીથી
પ્રમુખ તરીકે ચૂંટાયેલા વલ્લભભાઈને જરૂરી ટેકો મળવામાં મુશ્કેલી પડે તેમ ન હતું.