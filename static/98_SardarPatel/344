૩૪૪ પટેલ

જય"ના નારા પોકારતા મોટા ટોળાએ તેમને આવકાર્યા. કૃપાલાણીએ લખ્યું છે કે "જેલના
દરવાજા ખૂલ્યા કે તરત જ અમને નવું અને ઊભરાતું લોકજીવન નજરે ચડ્યું."૬ સન ૧૯૪૨
માટે હિંદીઓના મનમાં જે આદર હતો, તેની આ સાબિતી હતી, તેવું તેમને અને સરદારને
લાગ્યું. તેમણે કરેલું મૂલ્યાંકન સાચું હતું. જવાહરલાલ અને મૌલાનાએ કરેલો અર્થ ખોટો
હતો. ત્રણ વરસના ગાળા પછી પહેલી જ વખત લોકોની મેદની સમક્ષ વલ્લભભાઈએ હોઠ
ઉઘાડ્યા ત્યારે - જૂનની ૨૭મી તારીખે - તેમણે આનંદ, ગુસ્સો, આત્મશ્રદ્ધા અને સાચા
હોવાની ખાતરી, દર્શાવ્યાં. સન ૧૯૨૨માં ગાંધીજી પકડાયા ત્યારે કૂતરું પણ ભસ્યું ન હતું,
તેવી સરકારી ટીકાથી તેમના સ્વમાનને ઘણાં વરસો અગાઉ લાગેલી ચોટનો ઉલ્લેખ કરવાનું
પણ તે ભૂલ્યા નહીં:

(સન ૧૯૪૨ના ઑગસ્ટની ૯ તારીખે) સવારે ગાડીમાં બેઠો ત્યારે મુંબઈની આખરી
વિદાય લઈ રહ્યો છું તેવું મને લાગ્યું હતું. મારી તબિયત લથડી ગઈ હતી અને ગાંધીજી
તથા મહાદેવભાઈને મેં કહ્યું હતું કે હવે ફરી વખત તેમની મુલાકાત થાય તેવી મને આશા
નથી.

અગાઉના વાઇસરૉયે અમારા પર મુકદ્દમો ચલાવ્યો નહીં, તે માટે તેના પર
મહાભિયોગ ચલાવવો જોઈએ, પણ હવે તો તેઓ પોતાના વતન ચાલી ગયા
છે....બંગાળનો દુષ્કાળ આપણે ભૂલવાના નથી.

આ વખતે તો કૂતરાઓ ઘણું ભસ્યા અને ઘણું કરડ્યા પણ ખરા. આવતી લડતમાં તો
કૂતરાઓ હડકાયા થઈને કરડશે. આ તોફાનોની જવાબદારી પેલા વાઇસરૉયની છે, કારણ
કે તેણે લોકોને ઉશ્કેર્યા હતા.

આઠમી ઑગસ્ટનો ઠરાવ થયો ન હોત તો હિંદુસ્તાનની આઝાદીની લડત સમાપ્ત થઈ
ગઈ હોત....હવે તો ઘૂઘવતા પૂરની માફક આઝાદી આવી રહી છે.૭

ત્રણ દિવસ પછી થયેલી બીજી સભામાં તે કાળે લોકોની મનઃસ્થિતિનો પડઘો પાડનાર
શબ્દો તેમણે ઉચ્ચાર્યાઃ " 'ભારત છોડો' ઠરાવના એક અક્ષરની પણ મીનમેખ થઈ શકે
તેમ નથી. હવે પછી તો 'એશિયા છોડો'નો વારો આવવાનો છે."૮ આ શબ્દો સહુએ ઝીલી
લીધા. સરત બોઝે કહ્યું કે "સરદાર તો કર્મના માણસ છે. શબ્દોનાં ચોકઠાં ગોઠવવાનું તેમને
ફાવતું નથી. છતાં તેમણે આ સૂત્ર આપ્યું છે: 'એશિયા છોડો'.૯

જૂનની આખરમાં કૉંગ્રેસ કારોબારીએ ઉત્તરના પહાડી શહેર સુધીનો પ્રવાસ કર્યો.
ગાંધીજી પણ તેમની જોડે હતા. રસ્તામાં તમામ સ્ટેશને લોકોનાં મોટાં ટોળાંઓ ઊમટ્યાં.
સિમલા માટે જિન્નાહ અને લિયાકત અલી ખાનને, પ્રાંતોના ચાલુ અને માજી મુખ્ય
પ્રધાનોને અને ભૂલાભાઈ દેસાઈને પણ, આમંત્રણ આપવામાં આવ્યું હતું. હિંદુઓ અને
મુસલમાનો સરખી સંખ્યામાં હોય, દલિત કોમનો એક પ્રતિનિધિ હોય અને અન્ય
લઘુમતીઓના આગેવાનો પણ હોય, તેવી કારોબારી કાઉન્સિલ સ્થાપવા માટે વૅવેલે
દરખાસ્ત રજૂ કરી. વાઇસરૉયની નકારની સત્તા અંગે નાહક વધારે પડતી ચિંતા ન સેવવાની
કૉંગ્રેસ આગેવાનોને વિનંતી કરવામાં આવી.

સમાન સંખ્યામાં અને વાઇસરૉયનો નકાર - આ બંને માટેનો પોતાનો અણગમો દૂર ઠેલીને