૧૯૧૮-૨૨/સાથીદાર ૯૫

લોકોએ પોતાને ત્યાં સ્વરાજના ધ્વજની સ્થાપના કરવાની રહેશે. આ રીતે આખા
હિંદુસ્તાનમાં એક પછી એક જિલ્લામાં સ્વરાજનો ઝંડો ફરકાવવો જોઈએ.૧૫૦

ગાંધીજીએ સાથોસાથ ચેતવણી ઉચ્ચારી કે દેશના કોઈ પણ ભાગમાં હિંસાખોરી થશે તો
પોતે લડત અટકાવી દેશે. આ ચેતવણી જરૂરી હતી. નવેમ્બરની સત્તરમી તારીખે પાટવી
કુંવરનું મુંબઈમાં આગમન થયું, ત્યારે મોટા ભાગના લોકો સમારંભમાંથી ગેરહાજર રહ્યા.
પણ થોડા લોકો-પારસીઓ, ઍંગ્લો-ઇન્ડિયનો અને યહૂદીઓ-એ હાજરી આપી. આ
લોકો જનતાના ગુસ્સાનો ભોગ બન્યા. કુંવરના માનમાં યોજાયેલા સત્કાર-સમારંભમાંથી
પાછા ફરતી વખતે કેટલીક પારસી સ્ત્રીઓની સાડી ખેંચીને ફાડી નાખવામાં આવી. પુરુષોએ
પહેરેલી પરદેશી ટોપીઓ બાળી મૂકવામાં આવી. પારસીઓનાં દારૂનાં પીઠાંઓ તોડી
નાખવામાં આવ્યાં, પોલીસ કૉન્સ્ટેબલોને લાઠીથી મારી નાખવામાં આવ્યા. વળતા
હલ્લાઓ થયા, ઝપાઝપીઓ થઈ અને પોલીસે ગોળીબાર પણ કર્યો. પાંચ દિવસ હુલ્લડ
ચાલ્યું. ૫૮ માણસો હણાયા તેમાં ૫૩ તો હિંદુ-મુસલમાનો હતા. ગાંધીજી મુંબઈમાં હતા
અને આ હિંસાખોરી તેમણે નજરોનજર નિહાળી. તેમણે રસ્તા વચ્ચે હુલ્લડખોરોને
પડકાર્યા. "મેં જોયેલું સ્વરાજ તો નાકમાં ગંધાય છે." ગાંધીજીએ કહ્યું કે "હિંદુ-
મુસલમાનની એકતા પારસીઓ, ખ્રિસ્તીઓ અને યહૂદીઓ માટે જોખમરૂપ સાબિત થઈ
છે.૧૫૧ તેમણે અપવાસ આદર્યા અને હુલ્લડો બંધ પડ્યાં. બારડોલી અને આણંદની લડતો
અનિશ્ચિત સમય માટે મોકૂફ રાખવામાં આવી. ડિસેમ્બરની આખરમાં અમદાવાદમાં
મળનાર કૉંગ્રેસ અધિવેશનમાં આ સવાલની ફેરવિચારણા કરવાનું નક્કી થયું.

પાટવી કુંવર સામેનો બહિષ્કાર તો ચાલુ રહ્યો. દરેક શહેરમાં સરકારના માનવંતા
મહેમાનની સવારી નીકળી ત્યારે દરવાજા અને બારીઓ બંધ રાખવામાં આવ્યાં અને
રસ્તાઓ સૂમસામ હતા. ગુસ્સે ભરાયેલી સરકારે સભાઓ પર પ્રતિબંધ મૂક્યા.
સ્વયંસેવકોની ભરતી અટકાવવામાં આવી અને દેશભરમાં સત્યાગ્રહીઓની ધરપકડ કરવામાં
આવી. વરસ પૂરું થતાં સુધીમાં તો ૩૦,૦૦૦ લોકો જેલમાં ગયા. જેલ જનારમાં કૉંગ્રેસના
પ્રમુખ ચિત્તરંજનદાસ, લજપતરાય, મોતીલાલ અને જવાહરલાલ નેહરુ, રાજગોપાલાચારી,
અબુલ કલામ આઝાદ અને સુભાષચંદ્ર બોઝનો સમાવેશ થતો હતો. જેલમાં પુરાયેલા દાસ
અને માલવિયા વચ્ચે શાંતિ અથવા તહકૂબી માટેની યોજના અંગે ચર્ચા થઈ. આ યોજના
સફળ થાય તો કલકત્તામાં પાટવી કુંવરનું દબદબાભેર સ્વાગત થઈ શકે. સ્થપાયેલી પરંપરા
મુજબ વાઇસરૉય નાતાલમાં હંમેશાં કલકત્તા આવતા હતા. આ યોજના સોદાબાજી હતી.
સરકારે ઘણાખરા કેદીઓને છોડી મૂકવા અને બધા પ્રતિબંધો ઉઠાવી લેવા. ગાંધીજીએ
બહિષ્કાર પાછો ખેંચી લેવો અને બારડોલી તથા આણંદની વાત પડતી મૂકવી. પાટવી કુંવર
વિદાય થયા પછી ભારતની ફરિયાદોની ચકાસણી માટે એક સમિતિની નિમણૂક કરવી.

આ શરતો સ્વીકારી લેવા માટે દાસે ગાંધીજીને આગ્રહ કર્યો અને અબુલ કલામ આઝાદે
પણ તેમાં સૂર પુરાવ્યો. ગાંધીજીએ આ શરતોમાં બે સુધારા સૂચવ્યા. અલીભાઈઓ અને
તેમની સાથે પકડાયેલા કેદીઓને છોડી મૂકવા અને ફરિયાદ સમિતિના સભાસદો અને
નિમણૂકની તારીખ અંગે સમજૂતી થઈ જવી જોઈએ. આ સુધારાઓ રીડિંગે નામંજૂર કર્યા
અને સમાધાનની વાત પડી ભાંગી.