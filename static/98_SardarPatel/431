૧૯૪૭-૪૮/સરટોચ ૪૩૧

આવી રહેલા પાયમાલ થયેલા શીખ અને હિંદુ નિરાશ્રિતો માટે છાવણીઓ સ્થાપવી.

વલ્લભભાઈના પોતાના પ્રયાસો ચાલુ જ રહ્યા. તેમણે આ કટોકટી સમિતિને ટેકો અને
માર્ગદર્શન આપ્યાં. જૂની દિલ્હીના ટાઉન હૉલમાં આવેલી તેની મુખ્ય કચેરીએ વલ્લભભાઈ
વારંવાર આવતા. દિલ્હીના મુખ્ય મુસલમાન કમિશનર ખુરશીદ આલમખાન, શીખ નાયબ
કમિશનર રંધાવા, ગૃહસચિવ બેનરજી અને ગુપ્તચર ખાતાના વડા સંજીવી - આ ચાર
અધિકારીઓ દિવસમાં અનેક વખત તેમને હેવાલો આપ્યા કરતા. મુસલમાનો સામે વેર
વાળવાની શીખ તલપને કારણે માસ્ટર તારાસિંઘના વલણનું મહત્ત્વ વધી પડ્યું હતું. તેથી
સરદાર સતત તેની જોડે સંપર્ક જાળવી રાખતા અને નિખાલસ રીતે વાતો કરતા. વળી
સંરક્ષણ મંત્રી બળદેવસિંઘ અને ફૌજી અમલદારો જોડે પણ વલ્લભભાઈ સંપર્ક રાખતા.૨૨
સપ્ટેમ્બરની ૧૩મી તારીખે ગાંધીજીએ સરદારના મન પર આવી પડેલા બોજાનો ઉલ્લેખ
કર્યો. તેમણે કહ્યું કે, "સરદાર હંમેશાં ઊંચા માથે ટટ્ટાર ચાલતા હતા, પણ આજે માથું નીચું
ઢાળીને ચાલે છે"૨૩ અરાજકતા સામેના યુદ્ધમાં વિજય મળવા લાગ્યો હતો, પણ તેનું સ્વરૂપ
બદલાઈ રહ્યું હતું. શહેરની મુસલમાન વસતી મોટા ભાગે ચાલી ગઈ હતી અથવા જઈ રહી
હતી અને તેને સ્થાને પંજાબથી આવેલા શીખો અને હિંદુઓ આવ્યા હતા. દિલ્હીમાં ધીમે
ધીમે શાંતિ સ્થપાઈ.

લડાઈ દરમિયાન કટોકટીનો અનુભવ હોવાથી માઉન્ટબૅટન ઉપયોગી થઈ પડશે, તેવું
લાગવાથી નેહરુ અને વલ્લભભાઈએ તેમને મધ્યસ્થ કટોકટી સમિતિના અધ્યક્ષ બનવા
વિનંતી કરી. આ સમિતિ પ્રધાનમંડળને જવાબદાર હતી. આ અસાધારણ અને કંઈક અંશે
ગેરબંધારણીય કહી શકાય તેવી ગોઠવણ મેનનના ભેજાની નીપજ હતી, તેવું લાગે છે. મેનને
આ વાત સરદાર પાસે રજૂ કરી, ત્યારે તેમણે સંમતિ આપી, નેહરુ પણ કબૂલ થયા અને વડા
પ્રધાન તથા નાયબ વડા પ્રધાને કરેલી આ સંયુક્ત વિનંતી માઉન્ટબૅટને પણ માન્ય રાખી.
મધ્યસ્થ કટોકટી સમિતિએ અણીને સમયે અત્યંત ઉપયોગી કામગીરી બજાવી.
નિરાશ્રિતોનાં આવી રહેલાં ધાડાંઓને સહાય કરી, અનાજની હેરફેર કરી, મડદાંઓને ઠેકાણે
પાડ્યાં, રોગચાળો ફેલાતો અટકાવ્યો, બીજી જરૂરિયાતોની જોગવાઈ કરી. પણ "નેહરુ
અને પટેલે સ્પષ્ટ શબ્દોમાં મને દેશનો કારભાર સંભાળી લેવાની વિનંતી કરી"૨૪ તેવું
માઉન્ટબૅટને પાછળનાં વરસોમાં કહ્યું, ત્યારે આ નૌકા સેનાપતિએ અત્યંત ગેરવાજબી અને
અમાપ અતિશયોક્તિ કરી છે. પણ આ તેમની રસમ છે તે ખેદપૂર્વક નોંધવું જોઈએ.

દિલ્હીમાં મુસલમાનોનું રક્ષણ કરવાને બદલે કેટલાક શીખ અને રજપૂત સૈનિકોએ તેમના
પર હલ્લો કર્યો. વલ્લભભાઈએ દેવદાસ ગાંધીને જણાવ્યું કે "સૈનિકો પર અમારો કબજો
નષ્ટ થયો છે." તેમણે શીખ અને રજપૂત ટુકડીઓને સ્થાને કેટલીક જગાએ મદ્રાસી
ટુકડીઓ ગોઠવી.૨૫ દક્ષિણ દિલ્હીમાં આવેલી નિઝામદ્દિન ઓલિયાની દરગાહ માટે
વલ્લભભાઈએ સેવેલી ચિંતા શંકરે નોંધી છે.

આ દરગાહની સલામતી સામે ધાકધમકીઓ આપવામાં આવતી હતી. દરગાહની
આસપાસ રહેનાર અથવા ત્યાં આશરો લેનાર સેંકડો પુરુષો, સ્ત્રીઓ અને બાળકો ભયથી
ફફડી રહ્યાં હતાં. સરદારે પોતાની શાલ ગળા ફરતે વીંટાળી લીધી અને કહ્યું કે ઓલિયા
આપણા પર નારાજ થાય તે પહેલાં આપણે તેમનાં દર્શન કરી આવીએ. અમે ત્યાં
ચુપચાપ પહોંચી ગયા.