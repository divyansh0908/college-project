૧૮૪ પટેલ

મહેસૂલ નકારવાની લડત વલ્લભભાઈને એટલી ગમતી હતી કે ગાંધીજીએ નક્કી કરેલી
મીઠાની લડત તેમને પસંદ પડી નહીં. તેમની નારાજી એટલી બધી હતી કે આશ્રમમાં
લડતની રૂપરેખા ઠરાવવા માટે મળેલી બેઠકમાં વલ્લભભાઈ જતા નહીં. તેમની ગેરહાજરી
અંગે મહાદેવભાઈએ પૂછ્યું ત્યારે વલ્લભભાઈએ તોરમાં જવાબ આપ્યો :

મને આ ચર્ચાઓમાં શો રસ પડે ? તે કહે તે પ્રમાણે કરો. તે જેલમાં જાય પછી હું તમને
મારા કાર્યક્રમની વિગત આપીશ. પણ તે છૂટા હોય ત્યાં સુધી મારે ચર્ચા કરવી નથી.૩૫

વલ્લભભાઈના અસંતોષનું બીજું કારણ એ હતું કે પાર્લમેન્ટમાં એવી ટીકા થઈ હતી કે સન
૧૯૨૨માં ગાંધીજીની ધરપકડ થઈ ત્યારે ભારતમાં કોઈ કૂતરું પણ ભસ્યું ન હતું. આ ટીકાનો
જવાબ ગુજરાત આપે તેની તૈયારી વલ્લભભાઈ કરી રહ્યા હતા. ફેબ્રુઆરીની ૧૧મી તારીખે
ભરૂચની સભામાં તેમણે કહ્યું કે "જેલો ઊભરાવી દેજો કે જેથી દુનિયા જાતે જોઈ શકે કે
કૂતરાને ભસતાં આવડે છે કે આવડતું નથી."૩૬ બેઠકોમાં ચર્ચા કરવાને બદલે વલ્લભભાઈ
ગામડાંઓમાં ઘૂમીને ઉત્તેજના ફેલાવવા માગતા હતા. લડત માટે સંપૂર્ણ સજ્જ થઈ જવાના
હેતુથી તેમણે ખમાસા ચોકનું ઘર પણ કાઢી નાખ્યું.

વલ્લભભાઈને મીઠાની લડતમાં દમ લાગ્યો નહીં, તેમ જવાહરલાલને પણ આ લડત
અતિશય ગૂઢ લાગી. બીજાઓ પણ વિમાસણમાં પડ્યા. રાજાજીએ લખ્યું છે તેમ
શરૂઆતમાં ઘણા લોકો કહેવા લાગ્યા કે "આ વાત વિચિત્ર છે. પહેલાં ગાંધીજી કહેતા હતા
કે ખાદી બનાવવાથી સ્વરાજ મળશે. હવે આપણે મીઠું પણ બનાવવું તેવું ગાંધીજી કહે
છે."૩૭ પણ કોઈને ફરિયાદ કે ચર્ચા કરવાનો સમય મળ્યો નહીં. ગુજરાતને કિનારે કઈ
જગાએ પોતે મીઠાનો કાયદો તોડી શકે, અને ત્યાં કયા રસ્તે થઈને પહોંચી શકાય તે
ઠરાવવાનું કામ ગાંધીજીએ વલ્લભભાઈને સોંપ્યું. બે કસાયેલા સત્યાગ્રહીઓ મોહનલાલ
પંડ્યા અને રવિશંકર મહારાજને વલ્લભભાઈએ આ કામનો બોજો સોંપ્યો. સત્યાગ્રહના
સ્થળ માટે આ બંનેએ સુરત જિલ્લાના દાંડી ગામનું નામ સૂચવ્યું કારણ કે અહીં દરિયામાંથી
કુદરતી રીતે મીઠાના થર જામતા હતા. આશ્રમમાંથી દાંડી પહોંચવા માટે ખેડા, ભરૂચ અને
સુરતનાં સંખ્યાબંધ ગામડાંઓમાં થઈને જતો ૨૪૧ માઈલનો માર્ગ આંકી લેવામાં આવ્યો.
પોતે માર્ચ માસની ૧૨ તારીખે દાંડી જવા કૂચ કરશે તેવી જાહેરાત ગાંધીજીએ કરી.

પોતે મીઠાનો કાયદો તોડશે અને બીજાઓએ પણ આ કાયદો તોડવો તેવી જાહેરાત
ગાંધીજીએ કરી ત્યારે ખેડા જિલ્લાના કલેક્ટર આલ્ફ્રેડ માસ્ટરે તેની સામે પગલાં લેવાનું
ઠરાવ્યું.૩૮ વલ્લભભાઈને પકડી લેવા તે માસ્ટરે ઠરાવેલી કાર્યસૂચિનું પહેલું પગલું હતું.
અત્યાર સુધી વલ્લભભાઈ ધરપકડ થવામાંથી બચ્યા હતા. સન ૧૯૨૧-૨૨માં ગાંધીજી અને
તેમના લગભગ તમામ સાથીઓ પકડાયા હતા, પણ વલ્લભભાઈ પકડાયા ન હતા. તેમણે
ઉપાડવા ધારેલી લડતમાં સંખ્યાબંધ સૈનિકો પકડાયા પણ સેનાપતિની ધરપકડ થઈ નહીં.
વલ્લભભાઈને કારાવાસનો અનુભવ થયો નથી, તેવી ટીકા થાય ત્યારે વલ્લભભાઈ કહેતા કે
"મારી હસ્તરેખામાં જેલવાસ લખ્યો ન હોય તો હું શું કરી શકું ?"૩૯ પણ હવે માસ્ટર-
સાહેબે વલ્લભભાઈની રેખા ફેરવી નાખવાનું ઠરાવ્યું.