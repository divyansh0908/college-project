૧૯૩૯-૪૫/બંધનગ્રસ્ત ૩૦૭

અલ્લાહાબાદમાં જવાહરલાલે જાહેર કર્યું કે પોતે ગાંધીજીનો મુસદ્દો સ્વીકારી શકે તેમ
નથી, કારણ કે તેમાં જાપાન પ્રત્યેની સહાનુભૂતિ દેખાય છે અને ધરી રાજ્યોના વિજયની
સંભાવના સ્વીકારી લેવામાં આવી છે.૧૧૪ ગાંધીજીના મુસદ્દામાં જાહેર કરવામાં આવ્યું હતું કે
"બ્રિટન ભારતનું રક્ષણ કરવા અસમર્થ છે." "જાપાનને ભારત સાથે ઝઘડો નથી. જાપાન
અંગ્રેજી સામ્રાજ્ય સામે લડી રહ્યું છે." પણ મુસદ્દામાં સ્પષ્ટતા કરવામાં આવી હતી કે
"જાપાન ભારત પર હલ્લો કરશે તો ભારત આક્રમણખોર સાથે સંપૂર્ણ અસહકાર કરશે.
હુમલાખોર આપણા પ્રદેશનો કબજો લેવાની આશા રાખે તો આપણે તે કબજો સોંપવાનો
નથી. પછી આવો વિરોધ કરવામાં ભલે આપણે જાન ગુમાવવો પડે."૧૧૫

આ વલણ જાપાન તરફી નથી અને ગાંધીજી તો જાપાન તરફી હતા જ નહીં.
વલ્લભભાઈએ ગાંધીજીની દરખાસ્તને પૂરેપૂરો ટેકો આપ્યો. ભારતનું રક્ષણ કરવાની
બ્રિટનની શક્તિ અંગે જે કહેવાયું હતું,તે તેમને કબૂલ હતું. ક્રિપ્સના આગમન અગાઉ
સિંગાપુરનું પતન થયું ત્યારે ખુદ વલ્લભભાઈએ જ કહ્યું હતું કે "ભારતની સંરક્ષણ હરોળ
જેવા સિંગાપુરમાંથી ખુદ ચોકિયાત ભાગી છૂટ્યો."૧૧૬

ગાંધીજીની દરખાસ્તનું હાર્દ એ હતું કે બ્રિટન ભારતમાંથી ખસી જાય તેવી વિનંતી કરવી
અને આ માગણીના સ્વીકાર માટે જરૂર પડે તો કૉંગ્રેસે લડત ચલાવવી.૧૧૭ આ દરખાસ્ત
જવાહરલાલને ખૂંચતી હતી. જાપાનની આગેકૂચ, ચીન અને રશિયા પ્રત્યે સહાનુભૂતિ અને
ક્રિપ્સે કરેલી અંગત વિનવણીને કારણે ભારતવાસીઓએ યુદ્ધપ્રયાસમાં વિઘ્ન નાખવાં નહીં,
તેવી વિનંતી સરકારી રેડિયો પરથી કરવા માટે જવાહરલાલ તૈયાર થયા હતા, તે વાતને હજી
પખવાડિયું જ થયું હતું. પણ આઝાદે તેમને આમાંથી રોક્યા હતા.૧૧૮ રાજાજીએ
જવાહરલાલને ટેકો આપ્યો અને બ્રિટને ભારતમાંથી ખસી જવાની માગણી ખોટી હોવાનું
કહ્યું. "ભારત પરદેશી રાજ્ય-લોભનો શિકાર બની જાય તેવી અંધાધૂંધ પરિસ્થિતિમાં તેને
છોડી જવાથી બ્રિટને કરેલા અનેક ગુનાઓમાં મેરુમણિ જેવા પાપનો ઉમેરો" બ્રિટને કરવો ન
જોઈએ.૧૧૯

"કારોબારીના તમામ સભાસદોમાંથી એકલા વલ્લભભાઈએ જ ગાંધીજીની વાતને
આવેશપૂર્વક ટેકો આપ્યો હતો" તેવો મત કારોબારીની ચર્ચાના જપ્ત દસ્તાવેજો ચકાસી
જનાર સરકારી અધિકારીએ દર્શાવ્યો છે.૧૨૦ સરદાર પટેલે કહ્યું:

ક્રિપ્સ બહુ ચાલાક માણસ છે.... આ મુસદ્દો તેના પ્રચારનો જડબાતોડ જવાબ છે....
મેં મારી જાતને ગાંધીજીને સોંપી દીધી છે. કટોકટીની દરેક પરિસ્થિતિમાં ગાંધીજી
અંતરનાદથી પ્રેરાઈને જે દોરવણી આપે છે, તે હરહંમેશ ખરી નીવડી છે.

બારડોલીમાં આપણે સ્પષ્ટતા કરી છે કે દરવાજા હજી ખુલ્લા છે અને આપણી
સહાનુભૂતિ સાથી રાજ્યો પ્રત્યે છે. પણ વારંવાર અપમાન ખમી લીધા પછી હવે દરવાજા
બંધ કરવાનો સમય આવી લાગ્યો છે. આ ખરડામાં ફાસીવાદી તરફી જે કંઈ હોય તે જરૂર
કાઢી નાખીએ.૧૨૧

ગાંધીજીની અંતઃપ્રેરણાની સચ્ચાઈ અંગે વલ્લભભાઈએ કહ્યું તેમ ગાંધીજીએ અગાઉ
ભરેલાં પગલાંઓ અથવા આપેલી સલાહની યાદ સમાયેલી છે. ચંપારણ, રૉલેટ કાયદાનો
વિરોધ, ચૌરીચૌરા, મીઠાકૂચ, યરવડામાં આંબાના ઝાડ તળેના ઉપવાસ વગેરે વગેરે.