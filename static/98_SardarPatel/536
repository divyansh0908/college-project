૫૩૬ પટેલ

અમદાવાદ આવેલા વલ્લભભાઈએ આ સંસ્થાઓને હાથ આપ્યો. આવતી ચૂંટણી માટે ફાળો
ઉઘરાવીને મોરારજીને સોંપ્યો. સભાઓ પણ થઈ. ૩૧ ઑક્ટોબરે સવારે પગે લાગનાર
મણિબહેન તથા શંકરને, બીજા સંખ્યાબંધ લોકોને અને કદાચ ખુદ વલ્લભભાઈને પણ
મનમાં વસી ગયું હતું કે પોતાના પ્રિય ગુજરાતમાં આ છેલ્લી વખત આવવાનું થયું છે.

નવેમ્બરની ૨જી તારીખે દિલ્હી પાછા ફરીને વલ્લભભાઈ તિબ્બતના સવાલમાં ગૂંથાયા.
તિબ્બત પર હુમલો થયો હતો અને ૩૦મી ઑક્ટોબરે તિબ્બતે ભારત પાસે રાજદ્વારી
સહાયની માગણી કરી હતી. અમદાવાદનાં પ્રવચનોમાં વલ્લભભાઈએ "આક્રમણ" શબ્દ
વાપર્યો હતો. ૪ નવેમ્બરનાં અખબારોએ તિબ્બત કબજે લેવાઈ ગયાના સમાચાર આપ્યા.
ત્રણ દિવસ પછી તેમણે પેલો પત્ર નેહરુને મોકલ્યો. તેમણે ટંડનને કહ્યું કે, "વિદેશનીતિ
અંગે નેહરુ જોડે ખરેખરો ઝઘડો થશે" તેવી પોતાની અપેક્ષા છે.૨૨૩ અને પ્રધાનમંડળમાં
નેહરુ વિરુદ્ધ બહુમતી દાખવવાનો વિચાર તેમણે પહેલી જ વખત કર્યો.૨૨૪ નવેમ્બરની ૯મી
તારીખે સ્વામી દયાનંદ સરસ્વતી અંગેના એક પુસ્તકનું વિમોચન કરતી વખતે સરદારે કહ્યું કે
તેમણે "હિંદુ ધર્મ પર છવાયેલાં શંકાનાં વાદળ વિખેરી નાખ્યાં અને તેને સૂરજ સમાન
ઝળહળતો બનાવ્યો."૨૨૫ આ પ્રવચનમાં તેમણે આકસ્મિક રીતે તિબ્બતનો ઉલ્લેખ કર્યો :

એક શાંત રાષ્ટ્ર પર ચડાઈ કરવામાં આવી છે અને તે બચી જાય તેવો સંભવ નથી. આવું
બનશે તેવી અપેક્ષા આપણે રાખી ન હતી.... પણ ચીને આપણી સલાહ માની
નથી.... તિબ્બત ધર્મપ્રિય દેશ છે. તિબ્બતે અત્યાર સુધીમાં કદી આક્રમણ કર્યું નથી.
સત્તાનો નશો ચડે છે ત્યારે પોતે શું કરે છે તેનું કોઈને ભાન રહેતું નથી.૨૨૬

પણ ત્યાર પછી વલ્લભભાઈની તબિયત એકાએક લથડી અને વિદેશનીતિ અંગેની
અથડામણ થવાનો પ્રસંગ આવ્યો નહીં. વલ્લભભાઈ ક્યારેક બેધ્યાન થઈ જાય છે, અથવા
ભૂલી જાય છે તેવું શંકરના ધ્યાનમાં આવ્યું.૨૨૭ મણિબહેને નોંધ્યું કે ધીમેથી બોલાય તો
વલ્લભભાઈ સાંભળી શકતા નથી.૨૨૮ તેમની ઊંઘ અજંપાભરી થઈ પડી. નાડી વધારે
ઝડપથી ચાલવા લાગી. હૃદય નબળું પડવા લાગ્યું અને આંતરડાનો દુખાવો વધતો ચાલ્યો.
થોડો પણ શ્રમ લેવાય તો વલ્લભભાઈ થાકી જતા અને હવે વધારે ને વધારે પથારીવશ થતા
ગયા. સવારે ગાડીમાં ફરવા જતા તે બંધ કર્યું. પ્રવચનો બંધ થયાં. સંદેશા લખી મોકલવામાં
પણ વલ્લભભાઈ આનાકાની કરવા લાગ્યા. છતાં ૧૭ નવેમ્બરે લજપતરાયની સ્મૃતિસભા
માટે ટંડને આગ્રહ કરીને તેમની પાસે સંદેશો માગ્યો. વલ્લભભાઈએ શંકરને મુસદ્દો લખી
કાઢવાનું કહ્યું. પણ "મારે શું લખવું તેની સૂચના પણ વલ્લભભાઈ આપી શક્યા નહીં" તે
જોઈને શંકરને ખૂબ ચિંતા થઈ.૨૨૯

રજવાડાંને લગતી બાબતોની છણાવટ માટે નેહરુ વિદેશી બાબતો અંગેની સમિતિ જેવી
પ્રધાનમંડળની સમિતિ રચવા ચાહે છે તેવો હેવાલ સાંભળીને સરદારને આઘાત લાગ્યો.
પોતાની સત્તામાં કાપ મુકાઈ રહ્યો છે અને પોતાના નિર્ણયો અંગે આશંકા સેવવામાં આવે
છે, તેવું તેમને લાગ્યું.૨૩૦ સચિવોની મોટા પાયે ફેરબદલી થવાના હેવાલોમાં સરદારને એવી
ગંધ આવી કે પોતાને વફાદાર રહેલા અધિકારીઓને ત્રાસ આપવાની નેહરુની ઇચ્છા છે. "હું
અહીં ન હોઉં" ત્યારે શંકર અને મેનનનું શું થશે, તે ચિંતા તેમને સતાવવા લાગી.૨૩૧