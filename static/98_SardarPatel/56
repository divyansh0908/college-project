૫૬ પટેલ

આશ્રમમાં આવ્યા. ગાંધીજીની બાજુમાં બેઠા અને ગુસ્સાથી બોલવા લાગ્યા કે ઝઘડો મજૂરો
અને માલિકો વચ્ચે છે. તમારી જિંદગીને હોડમાં મૂકવાની વાત ક્યાં આવી ?
અંબાલાલભાઈએ દલીલ કરી કે માલિકોએ પણ પોતાની પ્રતિજ્ઞા પાળવાની છે. અમે વીસ
ટકા કરતાં વધારે ન આપવાની પ્રતિજ્ઞા કરી છે.

પણ હવે મજૂરોના જુસ્સા અથવા એકતા વિશે ચિંતા કરવાનું રહ્યું નહીં. અન્યથા પણ
ભારતમાં પહેલી જ વખત શરૂ કરેલા ગાંધીજીના ઉપવાસ ગણતરીમાં લીધા વગર ચાલે તેમ
હતું નહીં. "તમારે ખાતર અને આ એક જ વખત" ગાંધીજી જે માગે તે તેમની સામે
ધરવામાં આવ્યું, પણ ગાંધીજીએ આ દરખાસ્તનો અસ્વીકાર કર્યો અને માત્ર "વાજબી"
સમાધાનનો આગ્રહ સેવ્યો. ચાર દિવસ પછી માનભર્યું અને સંતોષકારી સમાધાન શોધી
કાઢવામાં આવ્યું. મિલમાલિકોએ પોતાનું વચન ફેરવ્યું હતું તે પાળવાની તૈયારી બતાવીને
તેમણે 'લવાદ'નો સ્વીકાર કર્યો. મજૂરો કામ પર ચડી જાય અને પહેલે દિવસે તેમને ૩૫
ટકાનો વધારો મળે કે જેથી તેમની પ્રતિજ્ઞા જળવાઈ રહે. બીજે દિવસે તેમને વીસ ટકાનો
વધારો મળે અને માલિકોની વાત સચવાઈ રહે. ત્રીજા દિવસથી તેમની રોજીમાં ૨૭ ૧/૨
ટકાનો વધારો અપાશે અને લવાદનો ચુકાદો આવ્યા પછી હિસાબ સરભર કરી નાખવામાં
આવશે. પ્રિન્સિપાલ આનંદશંકર ધ્રુવ લવાદ નિમાયા.૧૯

અંબાલાલ અને બીજા મિલમાલિકો પર જબરદસ્તી થઈ છે તેવો વસવસો ગાંધીજી
અનુભવતા હતા. પણ આ સંઘર્ષના બે લાભ તેમણે ગણાવ્યા. આ ઝઘડા દરમિયાન અને
ત્યાર પછી પણ કેવળ નામમાત્રની કડવાશ જોવા મળી. અને બીજું, બધા મતભેદો માટે
લવાદીની કાયમી વ્યવસ્થા મિલમાલિકોએ મંજૂર રાખી. માર્ચની ૧૯મી તારીખે સ્તબ્ધ
માણસો સમક્ષ ગાંધીજીએ ઉપવાસ છોડ્યા ત્યારે તેમના પછી બોલનાર લોકોમાં પ્રાટ સાહેબ
પણ હતા. પ્રાટે લોકોને કહ્યું કે, "ગાંધી સાહેબની સલાહ પ્રમાણે ચાલશો તો સુખી થશો
અને ન્યાય મેળવી શકશો."૨૦ ઉપવાસના પરિણામે અમદાવાદમાં મિલમજૂર મહાજનની
સ્થાપના થઈ. ગુજરાતમાં પહેલી વખત કામદાર સંઘ સ્થપાયો. થોડા વખત પછી
પ્રિન્સિપાલ ધ્રુવે ૩૫ ટકા વધારાની માગણી વાજબી ઠરાવી.

વલ્લભભાઈ ખેડાનો ભાર સંભાળતા હતા છતાં મહત્ત્વના પ્રસંગોએ અમદાવાદ આવી
જતા. સમાધાન થયું ત્યારે વલ્લભભાઈ હાજર હતા. પાછળનાં વરસોમાં વલ્લભભાઈએ આ
લડતને "પવિત્ર યાદગીરી" લેખાવી. ૧૯૧૮માં અમદાવાદમાં શરૂ થયેલી લવાદી પ્રથાથી
"મજૂર ચળવળમાં નવું જોમ ઉમેરાયા"નું પણ કહ્યું.૨૧

હવે ગાંધીજી ખેડાના કામ માટે છૂટા થયા. ઉપવાસ છૂટ્યાને બીજા દિવસે - માર્ચની
૨૦મી તારીખે - તેમણે પોતાની "એક અને છેલ્લી માગણી"૨૨ પ્રાટ પાસે રજૂ કરી કે
મહેસૂલ વસૂલીનો બીજો હપતો મોકૂફ રાખવામાં આવે. ડિસેમ્બર અને માર્ચની વચ્ચે પ્રાટના
હાથ નીચેના અધિકારીઓએ જંગમ મિલકતો, અનાજ અને જમીન જપ્ત કરી લેવાની અને
વેચી નાખવાની ધાકધમકી આપીને, કેટલાક કિસ્સાઓમાં દાગીના-ઘરેણાં અને અનાજ
જપ્ત કરીને, ખેડૂતો પાસેથી મહેસૂલનો પહેલો હપતો વસૂલ કરી લીધો હતો. ગાંધીજીની
વિનંતીના જવાબમાં પ્રાટે જણાવ્યું કે બીજો હપતો વસૂલ કરવાના હુકમો ક્યારના મોકલાઈ