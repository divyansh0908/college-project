૧૯૪૮-૫૦/સિપાહી ૫૨૯

હતી. "કૉંગ્રેસમાં ચૂંટણી થાય તે પહેલાં" પોતાનો આ અભિપ્રાય તેમણે "એક યા બીજા
સ્વરૂપે સ્પષ્ટતાથી કહેવો પડશે" તેવું નેહરુએ લખ્યું.૧૮૪

નેહરુએ સીધી રીતે ચોખ્ખું કહ્યા છતાં એક વરસ અગાઉ રાજેન્દ્રપ્રસાદે ગણતંત્રના
પ્રમુખપદના ઉંબરેથી ખસી જવાનો ઇન્કાર કર્યો. ટંડનજી નેહરુ કરતાં મોટી ઉંમરના હતા
અને નેહરુને પચાસ વરસથી ઓળખતા હતા. રાજેન્દ્રપ્રસાદનો દાખલો લઈને ટંડનજીએ પણ
પોતાની ઉમેદવારી પાછી ખેંચી લેવાનો ઇન્કાર કર્યો. જવાહરલાલ નેહરુને તેમણે આપેલો
જવાબ નિખાલસ, ઉષ્માભર્યો અને ગૌરવશાળી છે. નિરાશ્રિત સંમેલનના પ્રમુખ તરીકે પોતે
ઠરાવને વધારે મૃદુ બનાવ્યો હતો, તેવું સમજાવીને ટંડનજીએ જણાવ્યું કે પુનર્જીવન નવજીવન
પણ બની શકે છે, અને ખરાબ હાથમાં જઈ પડે તો પ્રત્યાઘાતી પણ બની શકે છે. પોતે
હિંદુમુસલમાનો વચ્ચેના લગ્નસંબંધોને ઉઘાડે છોગે ટેકો આપ્યો છે અને જાતિભેદને પોતાના
જીવનમાં સ્થાન આપ્યું નથી, તે બાબત નેહરુને યાદ કરાવીને ટંડનજીએ લખ્યું:

અનેક મહત્ત્વની સમસ્યા અંગે આપણે એકમત થયા છીએ, અને આપણે સાથે કામ પણ
કર્યું છે. કેટલીક બાબતો અંગે આપણે સમાન મત ધરાવી શક્યા નથી. રાષ્ટ્રભાષા તરીકે
હિંદીનો સ્વીકાર અને દેશના ભાગલા આ બે મુખ્ય મુદ્દા અંગે આપણી વચ્ચે મતભેદ છે.

તમને ખાતરી આપવા ઇચ્છું છું કે તમે ગમે તેટલી કડવી ભાષા વાપરો, તોપણ તમે
મને કડવો બનાવી શકશો નહીં. અથવા તમારા માટેના મારા આદરભાવમાં ઘટાડો કરી
શકશો નહીં. નાના ભાઈ તરીકે આટલાં બધાં વરસ મેં તમને ચાહ્યા છે, જોકે મારી
લાગણીનું મેં પ્રદર્શન કર્યું નથી.૧૮૫

વલ્લભભાઈએ આ કાગળ વાંચ્યો ત્યારે તેમનું હૃદય દ્રવી ગયું. આ કાગળના પ્રત્યુત્તર રૂપે
જવાહરલાલે નિવેદન બહાર પાડ્યું. "હું વડો પ્રધાન હોઉં ત્યારે પક્ષનો પ્રમુખ પણ થાઉં તે
વાજબી ન ગણાય" તેવું કહીને તેમણે આશા દર્શાવી કે બધા નિર્ણયો "રાજકીય, કોમી
અને અન્ય સમસ્યાઓ પરત્વેના કૉંગ્રેસના જૂના અભિગમ અનુસાર લેવામાં આવશે."૧૮૬
આ નિવેદનમાં ટંડનનો ઉલ્લેખ નથી. પણ ટંડન હારશે તેવી પોતાની અપેક્ષા નેહરુએ સહુને
જણાવી દીધી હતી.

પણ ટંડનનો પરાજય થશે ? ભારતના ભૂતકાળ અંગે ટંડનજીના અભિપ્રાયો માન્ય ન હોય
તેવા અસંખ્ય લોકો તેમના ઉજ્જવળ ચારિત્રને કારણે તેમને માટે મત આપવા તૈયાર હતા.
મતસંખ્યામાં સમૃદ્ધ ગણાય તેવા હિંદીભાષી વિસ્તારોમાં તેમની સ્થિતિ અતિશય સધ્ધર
હતી. પક્ષની બાબતોમાં નેહરુના મુખ્ય સલાહકાર બની ગયેલા રફી કિડવાઈને લાગ્યું કે દેવ
ટંડનજીને હરાવી શકે તેમ નથી. પણ કૃપાલાણીજીએ બિહારમાં અને ગુજરાતમાં શિક્ષણકાર્ય
કર્યું હતું અને ઉત્તર પ્રદેશમાં ઘણાં વરસ રહ્યા હતા, તેથી તેમના જીતવાનો સંભવ વધારે
હતો. રફીની સલાહ મુજબ જવાહરલાલે પોતાનો ટેકો કૃપાલાણીની બાજુમાં ફેરવ્યો.
અહમદનગરમાં નેહરુ-કૃપાલાણી વચ્ચે થયેલા ઝઘડાઓ અને તાજેતરમાં (જુલાઈ ૫)
દેહરાદૂન ખાતે પોતા જોડે થયેલી વાતચીતના સંદર્ભમાં જવાહરના વલણથી વલ્લભભાઈને
ઘણી નવાઈ લાગી. તેમણે રાજાજીને જણાવ્યું કે "હું તો હાડ સુધી ધ્રૂજી ઊઠ્યો છું. આ
માણસ કેટલી નીચી કક્ષાએ ઊતરી ગયો છે. હવે તો હું મારા આશ્રમે ચાલ્યો જાઉ તે સારું
ગણાય."૧૮૭ કૃપાલાણીને ટેકો આપવાનો પલટો જવાહરલાલે પોતાનાથી "છુપાવી