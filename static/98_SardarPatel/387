૧૯૪૫-૪૭/વિજય ૩૮૭

પોતાને ઠીક લાગે તેમ વર્તવાનું સ્વાતંત્ર્ય ધરાવે છે. લીગે સંઘનો બહિષ્કાર કર્યો હતો, તેમ
સામો પક્ષ જૂથનો બહિષ્કાર કરી શકે છે. પણ કૉંગ્રેસે જૂથ સ્વીકારવાં પડ્યાં.

કૉંગ્રેસની "આ શબ્દજાળ"૨૨૫ જિન્નાહે વખોડી કાઢી અને બંધારણસભાના વિસર્જનની
માગણી કરી. પણ લંડનનો ફેંસલો અપાયા પછી પણ જિન્નાહે મે ૧૬ની યોજનાનો સ્વીકાર
કર્યો નહીં, તેથી વલ્લભભાઈ અને જવાહરલાલે લીગના પ્રધાનોને હાંકી કાઢવાનો આગ્રહ
સેવ્યો. વૅવેલે આવો હુકમ કાઢવાનો ઇન્કાર કર્યો, ત્યારે જવાહરલાલ, વલ્લભભાઈ અને
સાત અન્ય પ્રધાનોએ તેમને જણાવી દીધું કે પોતે રાજીનામાં આપશે. વલ્લભભાઈએ
અખબારોને જણાવ્યું કે "લીગ બહાર ન જાય તો અમે બહાર નીકળી જઈશું."૨૨૬ પણ
૧૯૪૮ના જૂન સુધીમાં બ્રિટન ભારત છોડી જશે તેવી જાહેરાત એટલીએ ફેબ્રુઆરીની ૨૦
તારીખે કર્યા બાદ વલ્લભભાઈ અને તેમના સાથીઓએ પોતાનો વિચાર બદલી નાખ્યો.
"કોઈક પ્રકારની સંઘ સરકારને અથવા કેટલાક વિસ્તારોમાં પ્રાંતિક સરકારોને અથવા સૌથી
વધારે વાજબી દેખાય તેવી રીતે કોઈને સત્તા સોંપી દેવા"ની જાહેરાત સાથે એટલીએ ઉમેર્યું
કે વૅવેલને સ્થાને માઉન્ટબૅટનની નિમણૂક કરવામાં આવે છે.૨૨૭

સોળ મહિનામાં સ્વરાજ મળવાની જાહેરાતે હિંદીઓને રોમાંચિત કરી દીધા. બ્રિટનના
જવાની ચોક્કસ તારીખ તો વલ્લભભાઈએ માગી હતી. પણ એટલીના શબ્દોમાં
પાકિસ્તાનનો સ્પષ્ટ ઉલ્લેખ હતો. ગાંધીજીએ જવાહરલાલને જણાવ્યું કે "આનાથી જે
પ્રાંતોને અથવા પ્રાંતોના વિસ્તારોને પાકિસ્તાન જોઈતું હોય તેમને મળશે."૨૨૮ વલ્લભભાઈ
પણ આ સૂચિતાર્થ સમજી ગયા. પણ ગાંધીજીને વેદના થયેલી તેવું દુઃખ તેમને થયું નહીં.
લગભગ બે મહિના અગાઉ સન ૧૯૪૬ના ડિસેમ્બરમાં અથવા સન ૧૯૪૭ના૨૨૯
જાન્યુઆરીની શરૂઆતમાં મેનને તેમની પાસે વિભાજન અને સાંસ્થાનિક દરજ્જા સાથેના
સત્તાપલટાની યોજનાની રૂપરેખા રજૂ કરી હતી અને વલ્લભભાઈએ તે માટે અનુમતિ આપી
દીધી હતી. આ બહુ મોટો તફાવત કહેવાય. કારણ કે ડિસેમ્બરની ૧૫મી તારીખ સુધી તો
વલ્લભભાઈએ પાકિસ્તાનને જિન્નાહનું "પાગલ સ્વપ્ન" કહ્યું હતું અને આ સ્વપ્ન સિદ્ધ
કરવામાં કૉંગ્રેસે તેમને મદદરૂપ થવું તેવા સૂચનથી વલ્લભભાઈ ઊકળી ઊઠ્યા હતા.૨૩૦ મેનને
ચોક્કસ તારીખ આપી નથી, પણ લગભગ બે અઠવાડિયાં પછી વલ્લભભાઈ હિંદુસ્તાનનું
વિભાજન થાય તે માટે તૈયાર થઈ ગયા હતા.

મણિબહેનની ડાયરીથી જાણવા મળે છે કે મેનન વલ્લભભાઈને ડિસેમ્બરની ૨૫મી અને
૨૮મી તારીખે મળ્યા અને પછી પણ જાન્યુઆરીની ૩,૪, ૫ તારીખે મળ્યા હતા. આ
તારીખોમાં વલ્લભભાઈનો વિચારપલટો થવાની સંભાવના છે. આ લેખકનું માનવું એવું છે કે
આ ફેરફાર નાતાલના દિવસે થયો હોવો જોઈએ, કારણ કે આ દિવસે સવારે વલ્લભભાઈ અને
મેનન મળ્યા હતા. વલ્લભભાઈને આખો દિવસ ઉદાસ બનાવી મૂકતો મહાત્માજીનો પત્ર
જાન્યુઆરીની ૨જી તારીખે આવ્યો હોવાથી, તેથી દુઃખી થઈ ગયેલા વલ્લભભાઈએ ૩જી
તારીખે મેનનની વાત માની લીધી હશે તેવી કલ્પના કરવાનું ગમે. પણ તે દિવસની મુલાકાત
બપોરે ટૂંકા વખત માટે થઈ હતી. વળી જાન્યુઆરીના પહેલા અઠવાડિયામાં વલ્લભભાઈ
ઘણા બીમાર હતા તે ધ્યાનમાં લેવું જોઈએ. વલ્લભભાઈએ અનુમતિ આપ્યા પછી તેમની
હાજરીમાં જ પોતે "આ યોજનાની રૂપરેખા લખાવી"૨૩૧ તેવી શાહેદી મેનને આપી છે. આ
બંને હકીકતો સાથે મૂકીએ તો વિચારપરિવર્તન ૨૫મી તારીખે થયાનું નક્કી કરવામાં આપણે
કદાચ સાચા હોઈએ.