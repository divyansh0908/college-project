૫૩૨ પટેલ

માણસમાં અશક્ય દેખાય તેટલી હદે તેમનું મન ખુલ્લું હોવાની નવાઈ ઘણા અમલદારોએ
અનુભવી છે.૨૦૨

પણ સત્તાનાં બે કેન્દ્રોથી સંતોષ પામીને તેમણે સત્તાનું ત્રીજું કેન્દ્ર કોઈ જગાએ સરકારમાં
કે પક્ષમાં ઊભું થવા દીધું નહીં. આ કારણસર કૃપાલાણી, પટ્ટાભિ, દેવ અને ઘોષ તેમનાથી
નારાજ થયા હતા. કૃપાલાણી કૉંગ્રેસ પ્રમુખ હતા ત્યારે પણ કેટલાક મહત્ત્વના સરકારી
નિર્ણયોની જાણ તેમને કેવળ અખબારો મારફતે મળતી હતી તેમાં નેહરુના જેટલો જ દોષ
વલ્લભભાઈનો પણ હતો.૨૦૩

ટંડન-કૃપાલાણી અંગે મતદાનને આગલા દિવસે વિજયની ખાતરી થઈ ગયા પછી,
વલ્લભભાઈએ રાજાજીને કહ્યું હતું, "રાજેનબાબુની ચૂંટણીમાં તેમણે તમાચો ખાવો પડ્યો
હતો. હવે આ બીજો તમાચો પડશે."૨૦૪ રફી પર જવાહરલાલે રાખેલા આધાર અંગે
રાજાજી જોડે દિલગીરીની વાતો કર્યા પછી રાજાજીએ કહ્યું, "આ બધાનો શો ઉપયોગ છે ?
મને જવા દો."થોડી વાર ચૂપ રહીને વલ્લભભાઈએ કહ્યું, "ચાલો, આપણે બધા
જઈએ."૨૦૫ વલ્લભભાઈનું માનસ એવું હતું કે ચૂંટણીમાં વિજય મળી ગયા પછી
જવાહરલાલે નહીં પણ પોતે વિદાય લેવી. તેથી વિમાની મથકેથી૨૦૬ સીધા પોતાને ત્યાં
આવેલા ટંડનજીને વલ્લભભાઈએ સલાહ આપી કે તેમણે જવાહરલાલ(અને રાજેન્દ્રપ્રસાદ,
રાજાજી, પટ્ટાભિ અને આઝાદ)ને મળવું. અને પોતાથી "બને તેટલો તમામ સહકાર
આપવાની તેમને બાંયધરી આપવી."૨૦૭ ટંડનના પ્રમુખીય ભાષણ માટે પણ વલ્લભભાઈએ
સૂચન કર્યાં કે જેથી જવાહરલાલ જોડેના સંઘર્ષનું નિવારણ થઈ શકે. ટૂંક સમયમાં આવી
રહેલી આઝાદ ભારતની પહેલી ચૂંટણીમાં જવાહરલાલજી કૉંગ્રેસ માટે સૌથી વધારે પ્રમાણમાં
મત મેળવી લાવશે, તેવું વલ્લભભાઈ જાણતા હતા. પોતાના વગર ચાલે તેમ નથી તે
જવાહરલાલ પણ જાણતા હતા. ટંડન ચૂંટાયેલા જાહેર થયા પછી તરત જ જવાહરલાલે
માગણી કરી કે આર્થિક, વિદેશી અને કોમવાદી સમસ્યા અંગે કૉંગ્રેસનો અભિગમ સ્પષ્ટ
રીતે જાહેર કરવો જોઈએ. વલ્લભભાઈ વ્યક્તિઓની બાબતમાં જીત્યા તો મુદ્દાઓની
બાબતમાં પોતાનો વિજય સિદ્ધ થવો જોઈએ.

સપ્ટેમ્બરના ત્રીજા અઠવાડિયામાં મહારાષ્ટ્ર પ્રદેશમાં આવેલા નાશિક મુકામે કૉંગ્રેસી
આગેવાનો એકઠા થવાના હતા. થોડા દિવસ અગાઉ રાજાજીએ વલ્લભભાઈને પૂછ્યું કે,
"હું ક્યાં રહીશ, તે બાબતમાં નાશિકના એક મદ્રાસી ઇજનેર મને પૂછી રહ્યા છે."

વલ્લભભાઈઃ "મારી જોડે રહેજો."

રાજાજી: "તમે ક્યાં રહેવાના છો ?"

વલ્લભભાઈ: "હું મિત્રો બદલાવતો નથી. બિરલા હાઉસમાં રહેવાનો છું."૨૦૮ નાશિક
અધિવેશનમાં નેહરુ-લિયાકત કરારને બહાલી આપવામાં આવી, અને કોમવાદી તથા વિદેશી
બાબતો અંગે સરકારી અભિગમનો સ્વીકાર કરવામાં આવ્યો. પોતાના ભાષણમાં ટંડનજીએ
હિંદુ રાજ્યનો ખ્યાલ નકારી કાઢ્યો. ભાવ પર અંકુશ નાખવાની એક જ બાબતમાં નાશિકમાં
મત લેવાયા. જમણેરી પાંખ અંકુશો રદ કરવાનો આગ્રહ રાખતી હતી પણ મહાસમિતિમાં
૧૯૦ વિ. ૧૧૭ મતે તેમનો પરાજય થયો. બીજી તમામ બાબતોમાં નેહરુએ ઘડેલા મુસદ્દા
કશી રોકટોક વગર સ્વીકારી લેવામાં આવ્યા. નાશિક અધિવેશનમાં વલ્લભભાઈ એક જ