૩૮૮ પટેલ

પોતે કરેલી દલીલો મેનને નોંધી છે. પહેલું તો "દેશ ધીમે ધીમે આંતરવિગ્રહ તરફ
ઘસડાઈ જાય તેના કરતાં વિભાજન થાય તો વધારે સારું થાય." બીજું સાંસ્થાનિક દરજ્જો
સ્વીકારી લેવાથી બ્રિટનની સદ્ભાવના મેળવી શકાશે અને રાજાઓને ઠેકાણે લાવવામાં બ્રિટન
મદદરૂપ થશે. આ સ્વીકાર કરવાથી ભારતમાં લશ્કર, નૌકાદળ અને હવાઈ દળમાં હુકમ
આપવાને સ્થાને બેઠેલા અંગ્રેજોનો સહકાર મળી રહેશે. ત્રીજું મિશન યોજના અનુસારની
ત્રણ મજલાની સરકાર કામ બજાવી શકે તેમ નથી. તેના કરતાં પાકિસ્તાન વિસ્તાર છૂટો પડી
ગયા પછી બાકીના વિસ્તારમાં "સુદૃઢ કેન્દ્ર સરકાર સ્થાપી શકાશે." છેલ્લે પાકિસ્તાન
આપી દેવામાં આવે ત્યાર પછી બાકીના વિસ્તારોમાં કૉંગ્રેસ માટે મુશ્કેલી ઊભી કરવાનું લીગ
માટે અશક્ય બની જશે, અને મુસલમાનો માટેનો અલગ મતદારસંઘ નાબૂદ કરી શકાશે.

આ વિચારસરણી અકલ્પ્ય હતી. પણ વલ્લભભાઈને સમજાવવા પડે તેમ ન હતું. લીગ
સાથેની સંયુક્ત સરકારના અનુભવથી સરદાર ત્રાસી ગયા હતા અને ભારતમાં શાંતિ જાળવવા
માટે અથવા આવા કોઈ બહાના તળે અંગ્રેજી સત્તા ચાલુ રહે તે ખ્યાલથી તેમનું મન સળગી
ઊઠતું હતું. પાકિસ્તાન જિન્નાહનું "પાગલ સ્વપ્ન" હતું, તેમ લીગની સાથે બેસીને
હિંદુસ્તાનનો વહીવટ ચલાવવો તે સરદાર માટે "બિહામણી ભૂતાવળ" હતી. વલ્લભભાઈએ
પાકિસ્તાનના ખ્યાલને ઉતારી પાડ્યો હતો. તેની સામે લડ્યા હતા. આ વિચાર અતિશય
કડવો હતો, પણ અસહ્ય પરિસ્થિતિમાંથી છુટકારો મેળવવાનો આ એકમાત્ર માર્ગ ન હતો ?
તૂટેલું પાકિસ્તાન લઈને જિન્નાહ ચાલતા થાય અને બીજા બધાને શાંતિથી રહેવા દે તેવું શા
માટે ન કરીએ ? મેનને પોતાનો ખ્યાલ રજૂ કર્યો કે તરત જ વલ્લભભાઈએ કહ્યું કે "આ
ખ્યાલ કૉંગ્રેસ સ્વીકારે તે માટે પોતે પોતાની વગ જરૂર વાપરશે."૨૩૨ વૅવેલની જાણકારી
સહિત મેનનની આ યોજના લંડનમાં ભારત મંત્રીને મોકલી આપવામાં આવી.
"વલ્લભભાઈએ આ વાત સ્વીકારી લીધી છે," તેવું મેનન કહી શકે નહીં, પણ તેમણે
એટલું લખ્યું કે આ યોજના "કૉંગ્રેસ સ્વીકારી લેશે તેવું માનવાને પોતાની પાસે
કારણ છે."૨૩૩

આ યોજનાથી કૉંગ્રેસના દુશ્મનો માટેનો અંગ્રેજ સરકારનો ટેકો ખસેડી લઈ શકાય તેમ છે
તેવું પણ વલ્લભભાઈ જોઈ શક્યા. દોઢેક મહિના અગાઉ તેમણે સાંભળ્યું હતું કે લોખંડ,
પાણી અને જંગલથી સમૃદ્ધ એવા બસ્તર નામના દેશી રજવાડાના અંગ્રેજ નિયામક જોડે
રેલવે અને ખાણ ખોદાઈ પટ્ટેથી લેવા માટે હૈદરાબાદના નિઝામ વાટાઘાટો ચલાવી રહ્યા છે.
બસ્તરનો રાજા તે વખતે સગીર વયનો હતો. બસ્તરનું રજવાડું નિઝામને સોંપી દેવા માટે
અંગ્રેજ સરકાર રાજી હતી તેવું વલ્લભભાઈને લાગ્યું.૨૩૪ અંગ્રેજોની સહાનુભૂતિ મેળવી લેવામાં
આવે તો આવા પ્રયાસો બંધ પડી જાય.

ડિસેમ્બરની ૧૨ અને ૧૫ તારીખે ક્રિપ્સ પર લખાયેલા પત્રોમાં ઘનશ્યામદાસ બિરલાએ
આવું ખંડિત પાકિસ્તાન આડકતરી રીતે સ્વીકારી લીધું હતું. ડિસેમ્બરની ૧૬મી તારીખે
આવો પત્ર તેમણે ઍલેક્ઝાંડરને પણ લખ્યો હતો.૨૩૫ હંગામી વાઇસરૉય કોલવિલને
બિરલાએ ડિસેમ્બરની ૧૮મી તારીખે કહ્યું હતું કે "કોઈક પ્રકારનું પાકિસ્તાન આવશે, તેવું
પોતાને લાગે છે."૨૩૬ સરદાર જોડે ઘણી વખત સવારે ફરવા જનાર બિરલાએ પોતાના
ખ્યાલની સરદાર જોડે ચર્ચા કરી જ હશે. મણિબહેનની ડાયરી દર્શાવે છે કે ડિસેમ્બર(સન
૧૯૪૬)માં સરદાર અને બિરલા અનેક વખત મળતા રહ્યા છે. આના પરથી ફલિત થાય છે કે