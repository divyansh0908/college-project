૬૪ પટેલ

લડત પુરજોસમાં ચાલી રહી છે. ખેડૂતોને વધારેમાં વધારે ત્રાસ આપવા માટે
(અધિકારીઓ) દૂધ આપતી ભેંસોને પકડી જાય છે અને તડકામાં ઊભી રાખે છે. તેમને
પાડરુથી છૂટી પાડી નાખે છે. આને કારણે ભેંસોની કિંમત અડધી થઈ ગઈ છે. છતાં
ખેડૂતો પ્રતિજ્ઞા પાળી રહ્યા છે અને મુશ્કેલીઓ સહન કરી રહ્યા છે. જતનથી ઊછેરેલાં
પોતાનાં ઢોરને આપવામાં આવતો ત્રાસ નજરે જોવાનું બહેનો માટે અતિશય મુશ્કેલ છે,
છતાં તેમણે પણ ભારે હિંમત દાખવી છે.

સરકાર હદ છાંડી જાય, ગુસ્સામાં આવી જાય અને આપણને હેરાન કરે તોપણ
આપણે તોછડાઈ કરવાની નથી અથવા મિજાજ ગુમાવવાનો નથી. ગુસ્સે થવાને બદલે
આપણે સરકારની દયા ખાવાની છે....દુશ્મન જેટલી કડકાઈ આદરે તેનાથી તો ઊલટું
આપણને તેના પર વધારે હેત આવવું જોઈએ. આ સત્યાગ્રહની ખૂબી છે.૫૧

આ શિખામણોનું મોટા ભાગે પાલન થતું. પણ હંમેશાં તેનો અમલ થતો નથી. માતર
તાલુકાના ખંડાલી ગામે ભેંસોને પકડી જનાર મામલતદારને સ્ત્રીઓ અને બાળકોએ ભેગાં
મળીને મારવા માંડ્યો અને ડબામાં પુરાયેલાં ઢોરને પુરુષો મોડી રાતે છોડાવી ગયા. આ
બનાવથી અને શાબ્દિક ગાળાગાળીથી ગાંધીજીને વેદના થતી હતી. ખેડાના કિસાનો
શાંતિમય લડાઈની પોતાની વાત બરાબર સમજ્યા છે કે નહીં તેની તેમને વિમાસણ થતી
હતી. પણ વલ્લભભાઈ આવા બનાવોને અપવાદરૂપ ગણતા અને ખેડાના કિસાનોએ એકંદરે
જાળવેલી શાંતિ તરફ આંગળી ચીંધતા હતા. અગાઉ "ગામના લોકો પાસેથી બધી વસ્તુઓ
મફતમાં પડાવી જનાર" અમલદારો હવે "નાણાં ચૂકવવા છતાં કંઈ મેળવી શકતા નહીં"
તેવું જાણવા મળે ત્યારે વલ્લભભાઈ અફસોસ કરવાને બદલે રાજીપો દર્શાવતા હતા.૫૩
ગાંધીજીનો પ્રતિભાવ જુદી જાતનો હોવાનો સંભવ છે.

ગરીબ ખેડૂતોને પૂરી રાહત આપવા અંગે પ્રાટે ૨૪મી એપ્રિલે કાઢેલો હુકમ વલ્લભભાઈ
અને ગાંધીજીને જણાવવામાં આવ્યો ન હતો, એટલું જ નહીં પણ ઘણા મામલતદારો તેનો
અમલ કરવા રાજી ન હતા. જૂનની ત્રીજી તારીખે નડિયાદના મામલતદારે કલેક્ટરનો નવો
હુકમ ગાંધીજીને બતાવ્યો. પોતાનો મુદ્દો સચવાયો છે તે તાબડતોબ ગાંધીજીના ધ્યાનમાં
આવ્યું. પ્રતિજ્ઞામાં જાહેર કરવામાં આવ્યું હતું કે ગરીબ ખેડૂતોને એક વરસ મહેસૂલ મોકૂફી
આપવામાં આવે તો બાકીના ખેડૂતો મહેસૂલ ભરી આપશે. તેથી ગાંધીજીએ તાબડતોબ કેરને
પત્ર લખ્યો અને આ હુકમ આખા ખેડા જિલ્લાને લાગુ પડે છે કે નહીં તેની પૂછપરછ કરી.
હુકમ આખા જિલ્લાને લાગુ પડે છે તેવો જવાબ કેર તરફથી મળ્યો કે તરત જ ગાંધીજી અને
વલ્લભભાઈએ સંયુક્ત રીતે એક નિવેદન જૂન માસની છઠ્ઠી તારીખે બહાર પાડ્યું અને લડત
પૂરી થયાની જાહેરાત કરી.

લડત પૂરી થઈ છે.... એપ્રિલની ૨૫મી તારીખે બહાર પાડવામાં આવેલા આ હુકમની
લોકોને જાણ કરવામાં આવી હોત તો ઘણા લોકોએ વેઠવી પડેલી હાડમારી તેમણે વેઠવી
પડી ન હોત.... છતાં અમે સમાધાનને આવકારીએ છીએ. હવે તો કુલ મહેસૂલના માત્ર
આઠ ટકા જ વસૂલ કરવાના બાકી રહ્યા છે. આજ સુધી મહેસૂલ ન ભરવામાં આબરૂ
હતી. પણ હવે તો મહેસૂલ ભરી આપવાનું માનભર્યું ગણાશે. જેમની પાસે મહેસૂલ ભરી
આપવાની સગવડ હોય તેમણે હવે ભરી આપવું જોઈએ.૫૪