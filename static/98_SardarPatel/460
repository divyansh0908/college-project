૪૬૦ પટેલ

તેના બંધારણીય વડા - રાજપ્રમુખ - તરીકે જામસાહેબે શપથ લીધા. તેમણે માપસર
વાપરેલા શબ્દો સાંભળવા લાયક છે :

અમે રાજાઓ તરીકે થાકી ગયા હતા, અને અમને પંખો નાખીને સુવાડી દેવામાં આવ્યા
અથવા અમને ધમકાવીને શરણે આણવામાં આવ્યા તેવું નથી. અમે સ્વેચ્છાએ અમારા
સાર્વભૌમત્વનો સરવાળો કર્યો છે....કે જેથી કાઠિયાવાડ અને સમગ્ર ભારતની એકતા
વધારે પૂર્ણ રીતે સિદ્ધ થાય, અને અમારા પ્રજાજનોને સૌથી વધારે મનપસંદ સરકારી તંત્ર
મળે. આ તંત્ર તેમના માટે કલ્યાણકારી નીવડે તેવી મારી આશા અને મારી
પ્રાર્થના છે.૧૩૭

થોડા વખત પછી નવી ધારાસભા સ્થાપવામાં આવી. નવા એકમ માટે બંધારણ ઘડવાનું
અને તેની ધારાસભા તરીકેનું તેણે કામ બજાવવાનું હતું. ત્રીશીની સાલથી વલ્લભભાઈના
સાથી ઢેબર મુખ્ય પ્રધાન ચૂંટાયા. એકમમાં જોડાવાની કબૂલાત અને જોડાણ વચ્ચેના
સમયગાળા દરમિયાન કેટલાક રાજાઓએ "પોતાના સગાઓ, પોતાના મિત્રો અને
અધિકારીઓ અને ખુદ પોતાની જાત માટે ભાતભાતના લાભ મેળવી લીધા". પણ
પોરબંદરના મહારાજાએ પોતાનું "આખું રાજ્ય અકબંધ સોંપી દીધું" અને રાજમહેલનાં
ચાંદીનાં વાસણ પણ આપી દીધાં.૧૩૮

સન ૧૯૪૮ના ફેબ્રુઆરીની અધવચ્ચે, આઝાદી પછી માત્ર છ મહિનામાં, વલ્લભભાઈ
અને મેનને બે સફળ યોજનાઓ દર્શાવી હતી. એકમાં રાજ્યોનું પ્રાંતોમાં વિલીનીકરણ થઈ
જતું હતું. બીજીમાં રાજ્યો સાથે મળીને એકમ રચાતા હતા. આ બે વિભિન્ન
યોજનાઓમાંથી એક પૂર્વમાં અને બીજી પશ્ચિમમાં અમલમાં મુકાઈ હતી. આ બંને
યોજનાઓએ પાડેલી ભાતથી એક ગતિમાન પ્રવાહ નીપજ્યો. ફેબુઆરી પૂરો થયા અગાઉ
દખ્ખણનાં રાજ્યો મુંબઈ પ્રાંતમાં ભળી ગયાં અને બે મદ્રાસ પ્રાંતમાં જોડાયાં. માર્ચમાં
ગુજરાતનાં રાજ્યો મુબઈમાં જોડાવા કબૂલ થયાં અને ત્રણ નાનાં રાજ્યો પૂર્વ પંજાબમાં
સામેલ થયાં. સન ૧૯૪૮ના માર્ચ, એપ્રિલ અને મે માસમાં બીજાં એકમો અને જોડાણો
થયાં. હિમાચલ પ્રદેશ, રાજસ્થાન, મધ્ય ભારત, વિંધ્યપ્રદેશ, માત્સ્ય અને પેપ્સુ
(પતિયાળા પંજાબ અને પૂર્વ પંજાબ રાજ્ય સંઘ) સ્થપાયા. ભારતનો નકશો પલટાઈ ગયો.
આમાંથી કેટલાંક રાજ્યો તો એંશીના દાયકા સુધી ટકી રહ્યાં. બીજાં કેટલાંક બાજુનાં રાજ્યો
સાથે મળી ગયાં. આગળ ઉપર આમાંથી કેટલાંકની કથા આપણે કહીશું પણ એકાત્મક
ભારતનાં જન્મ અને શરૂઆત આપણે હવે જોઈ લીધાં છે.

સરકારી હોદ્દો છોડી દેવાની અપેક્ષા રાખી રહેલા વલ્લભભાઈએ સન ૧૯૪૭ના આખરી
અઠવાડિયામાં અને સન ૧૯૪૮ની શરૂઆતમાં કાઠિયાવાડનું એકમ રચ્યું હતું. પોતાના
મનથી પોતે નિવૃત્ત થઈ ગયા હતા. કેવળ મહાત્માજીની અનુમતિની રાહ જોવાઈ રહી હતી,
અને તે મળી જશે તેવી વલ્લભભાઈને ખાતરી હતી. જવાહરલાલ અને આઝાદ પોતાને
કાઢવા ઇચ્છે છે અને મહાત્માજીના કાનમાં ઝેર રેડાઈ રહ્યું છે તેવી તેમને જાણ હતી.
ડિસેમ્બરની ૨૪મી તારીખે ગાંધીજી, નેહરુ, આઝાદ અને પાંચ બીજા મુસલમાનો જોડેની