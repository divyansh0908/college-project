૧૪૬ પટેલ

પછી આપણે શું કરવું છે ?" વલ્લભભાઈએ પૂછ્યું. આનો અર્થ એ થયો કે મહાત્માજી
રાજકારણ છોડી દે તો વલ્લભભાઈ પણ છોડી દેશે.

"બીજું શું કરીએ ? જે કરતા આવ્યા છીએ તે કર્યા કરશું.... જે કરવા જેવું છે તે તો
કરવું જ પડશે." કોહટની મુલાકાતથી ગાંધીજી હચમચી ઊઠ્યા હતા. પણ ભાગી છૂટવાની
લાલચને વશ થાય તેમ ન હતા.૧૧૩

સરકાર સામે પોતાની દરખાસ્ત રજૂ કર્યા પછી સન ૧૯૨૫ના જૂન માસમાં ચિત્તરંજન
દાસ એકાએક ગુજરી ગયા. ગાંધીજી કૉંગ્રેસના પ્રમુખ હતા. દાસના અવસાનને કારણે તેમણે
સ્વરાજ પક્ષ સામે વધારે નમતું મૂક્યું. સૂતર અંગેનો નિયમ સ્વૈચ્છિક બનાવવામાં આવ્યો.
ખાદી માટે જાત ઘસી નાખનાર રાજાજીએ દેવદાસને લખી જણાવ્યું કે "હું છેતરાયો હોઉં
તેવી લાગણી અનુભવું છું." વલ્લભભાઈએ પણ આશ્ચર્ય અને આઘાત અનુભવ્યાં હશે તેવું
આપણે ખાતરીભેર કહી શકીએ. કારણ કે સૂતર નિયમના પાલન માટે તેમણે ખૂબ જહેમત
ઉઠાવી હતી. પણ તેમને છેતરાયા હોવાની લાગણી થઈ નહીં કારણ કે તેમને ગાંધીજીના
નિયમોમાં નહીં, પણ ગાંધીજીમાં શ્રદ્ધા હતી. અને પોતાના નીતિનિયમોમાં પ્રસંગોપાત્ત
ફેરફાર કરવાનો ગાંધીજીને અધિકાર હતો. સન ૧૯૨૫ના ડિસેમ્બરમાં કાનપુર મુકામે
સરોજિની નાયડુના પ્રમુખપદે ભરાયેલા કૉંગ્રસ અધિવેશનમાં વલ્લભભાઈ હાજર રહ્યા. પણ
રાજાજી આવ્યા નહીં. ગાંધીજીના કારણે વલ્લભભાઈએ હાજરી આપી, પણ સ્વરાજ પક્ષના
સંપૂર્ણ વર્ચસ્વ હેઠળના આ અધિવેશનમાં તેમણે કશો ભાગ ભજવ્યો નહીં.

કાનપુર અધિવેશન પહેલાં મોતીલાલ નેહરુ અને સ્વરાજ પક્ષના ત્રણ મહારાષ્ટ્રીય
આગેવાનો - જયકર, કેળકર અને મુંજે વચ્ચે ઉગ્ર ઝઘડો થયો, અને આ ત્રણે આગેવાનોએ
પોતાની બેઠકોનું રાજીનામું આપ્યું. સન ૧૯૨૬માં લજપતરાયે કૉંગ્રેસ છોડી અને હિંદુ તરફી
ઇન્ડિપેન્ડન્ટ કૉંગ્રેસ પક્ષ ઊભો કરવામાં માલવિયાજીને મદદ કરી. સરકારના માર્ગમાં વિઘ્ન
ઊભાં કરવા નીકળેલા સ્વરાજ પક્ષના આગેવાનો અંદરોઅંદર ઝઘડી પડ્યા હતા.
ધારાસભાઓ અંગે વલ્લભભાઈનો અવિશ્વાસ સાચો હોવાનું સાબિત થયું, પણ મહાત્માજી કે
વલ્લભભાઈ સરકાર સામે લડત ઉપાડવા તૈયાર ન હતા કારણ કે સમય હજુ પાક્યો ન હતો.

સન ૧૯૨૪ની આખરમાં ડાહ્યાભાઈ ગૂજરાત વિદ્યાપીઠના સ્નાતક થયા. સન ૧૯૨૫ના
ફેબ્રુઆરીમાં એકવીસ વરસની ઉંમરે દરબાર ગોપાળદાસનાં પત્ની ભક્તિબા સાથે સગપણ
ધરાવતાં યશોદા જોડે તેમનું લગ્ન થયું. યશોદા વીરસદનાં હતાં. આ ગામ પહેલાં કરમસદ
સાથે ઊંચા ગોળનું ગામ હતું. પણ કરમસદ અને વીરસદ વચ્ચે અંટસ પડી જવાથી
એકબીજાની દીકરીઓ પરણતી નહીં. વલ્લભભાઈએ વીરસદની છોકરી પસંદ કરી, તેથી
ગામમાં તેમની સામે ઘણી કડવાશ ફેલાઈ. ડાહ્યાભાઈ-યશોદાનાં લગ્ન મહાત્માજી કરાવે
તેવો આગ્રહ વલ્લભભાઈએ રાખ્યો હોવાથી આશ્રમમાં બંનેનાં લગ્ન થયાં. અસંખ્ય કુટુંબોને
પાયમાલ કરી નાખે તેવાં જમણવાર અને ઉજવણી સદંતર કાઢી નાખવામાં આવ્યાં. દહેજની
તો વાત જ ન થઈ.

અગિયાર વરસ પછી વલ્લભભાઈ ફરી વાંકમાં આવ્યા. તેમના ભાઈ સોમાભાઈની પૌત્રી
વિમળાનાં લગ્ન વીરસદના છોકરા જોડે થાય તે વાતને તેમણે ટેકો આપ્યો. કરમસદના ગુસ્સે
ભરાયેલા એક પાટીદારે કહ્યું કે "વલ્લભભાઈ તો બાવો થઈ ગયો છે." આ અપમાનનો