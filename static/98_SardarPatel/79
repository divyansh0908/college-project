૧૯૧૮-૨૨/સાથીદાર ૭૯

પક્ષના સૌથી મહત્ત્વના સાક્ષી ફૈજ ઉમરાવની જુબાનીમાં અનેક વિસંગતિઓ હતી.
નરસંડાના તમામ આરોપીઓ પણ નિર્દોષ છૂટ્યા. ખાસ અદાલતમાં વલ્લભભાઈને મળેલી
જ્વલંત ફતેહ તેમની કુશળતાને આભારી હતી. પણ સરકારને મદદ કરવાની નડિયાદના
લોકોની અનિચ્છાએ પણ આ ફતેહમાં ભાગ ભજવ્યો હતો.૧૦૫

અમદાવાદ પર નાખવામાં આવેલા નવ લાખના દંડમાં વલ્લભભાઈ અને કાનૂગાએ પણ
પોતાનો ભાગ ચૂકવવો પડ્યો. ચેટફીલ્ડની બદલી થઈ ગઈ હતી. તેના અનુગામી કલેક્ટર
સાહેબ લાયક નાગરિકોને આ દંડમાંથી મુક્તિ આપવાની સત્તા ધરાવતા હતા. પણ
અમદાવાદના કલેક્ટરને આવો અપવાદ કરવા માટે વલ્લભભાઈ અને કાનૂગાની લાયકાત
દેખાઈ નહીં. પોતે દંડને લાયક છે તેવું સ્વીકારવાની આ મહાનુભાવોની તૈયારી ન હતી. તેથી
જપ્તીના હુકમ કાઢવામાં આવ્યા. ત્યાર પછી જે થયું તે યંગ ઇન્ડિયામાં મહાત્માજીનાં
લખાણથી સચોટ રીતે સમજાવી શકાશે. (સન ૧૯૧૯ના ઉનાળાથી મહાત્માજી આ પત્રના
તંત્રી હતા.)

દા. કાનૂગાની પ્રૅક્ટિસ ધમધોકાર ચાલે છે અને તેમની ગલ્લાપેટી હંમેશાં ભરાયેલી હોય
છે. ચકોર જપ્તી અમલદારે આ પેટી કબજે કરી લીધી અને તેમાંથી વસૂલ કરવા જેટલી
રકમ કાઢી લીધી. પટેલને ત્યાં રોકડ રકમની પેટી હોતી નથી. કારણ કે વકીલનો ધંધો
આવી રીતે ચાલતો નથી. તેથી તેમના દીવાનખાનામાંથી એક સોફો જપ્ત કરવામાં
આવ્યો અને જાહેરાત કરીને વેચી નાખવામાં આવ્યો. આ બંને સત્યાગ્રહીઓએ પોતાના
અંતરાત્માને જાળવી રાખ્યો છે.૧૦૬

વલ્લભભાઈને માથે બીજી તલવાર લટકતી હતી અને તેમને વકીલાત કરવા માટે ગેરલાયક
ઠરાવવામાં આવે તેવો સંભવ હતો. કેટલાક કાયદાઓનો અનાદર કરવાની તેમણે લીધેલી
પ્રતિજ્ઞાને કારણે આ સંભાવના ઊભી થઈ હતી. મુંબઈ હાઈકોર્ટે આ સમસ્યાની છણાવટ
કરી. વલ્લભભાઈ તથા આ પ્રકારના અન્ય વકીલો અને બૅરિસ્ટરોના બચાવમાં સર
ચીમનલાલ સેતલવાડે કહ્યું:

આ પ્રતિજ્ઞાથી કોઈ પણ પ્રકારનો ગેરવર્તાવ સાબિત થતો નથી.... ઊલટું આ બધા
વધારે આદરપાત્ર ગૃહસ્થો હોવાનું પુરવાર થાય છે. પોતાની પ્રમાણિક માન્યતા જાહેર
રીતે બોલી બતાવવાની હિંમત તેમણે દાખવી છે. આ પ્રતિજ્ઞામાં સ્પષ્ટ કબૂલાત છે કે
તેમણે સત્યને વળગીને ચાલવાનું છે, અને કોઈ પણ વ્યક્તિને કશું નુકસાન પહોંચાડવાનું
નથી.

આવી પ્રતિજ્ઞા લેનારને હલકો માણસ કેવી રીતે ગણી શકાય ? ઇંગ્લૅંડના સંખ્યાબંધ
બૅરિસ્ટરોએ પોતાની સરકારનાં કેટલાંક કૃત્યો વખોડી કાઢ્યાં છે અને સરકાર સામે યુદ્ધ
જમાવવાની ધમકી પણ આપી છે. છતાં વકીલાત કરવાનો તેમનો અધિકાર છીનવી
લેવાનો ખ્યાલ તો કોઈએ સ્વપ્નમાં પણ સેવ્યો નથી.૧૦૭

ન્યાયાધીશોએ સેતલવાડની દલીલો નામંજૂર કરી. એપ્રિલના હુલ્લડ પછી "સત્યાગ્રહ
સભા ચૂપચાપ પડી રહી છે" તે હકીકતનો હવાલો આપીને વલ્લભભાઈની સજા મોકૂફ