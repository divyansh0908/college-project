૧૯૪૮-૫૦/સિપાહી ૫૩૯

પ્રહરી, ઐક્યવિધાયક અને સંરક્ષક; નેહરુની સાથોસાથ અંગ્રેજી સલ્તનતના વારસદાર;
સ્વાધીનતા અગાઉ મહાત્માનું સ્થાન લઈને કૉંગ્રેસની નીતિના ઘડવૈયા; અહમદનગરના
જેલખાનામાં અજંપાથી આંટા મારતો સિંહ; 'ભારત છોડો' આંદોલનના અવિશ્રાંત
સંયોજક; કૉંગ્રેસ પક્ષ અને મુખ્ય પ્રધાનોના કડક સ્વામી; અંગ્રેજી રાજના કેદી ને તેની સામે
પડકાર ફેંકનાર; બારડોલીના ઓજસ્વી સેનાપતિ; ગાંધીજીના અડીખમ સહાયક; સંભાળ
રાખનાર મિત્ર અને મશ્કરી કરવામાં એક્કા; બીજાઓ માટે હંમેશાં હસતા મુખે ખસી જનાર
- જિંદગીની શરૂઆતમાં વિઠ્ઠલભાઈ માટે અને પાછળથી જવાહરલાલ માટે જગા કરી
આપનાર; અમદાવાદ વકીલમંડળના.સખત ચહેરાવાળા, છેલ્લી ફૅશનનાં વસ્ત્રોમાં સજ્જ
અને તોછડા વિજેતા; હંમેશાં મહત્ત્વાકાંક્ષા ધરાવનાર; લંડનમાં મોટી ઉંમરના અને
મોજશોખમાં ક્ષણ પણ ન બગાડનાર વકીલાતના વિદ્યાર્થી; ગોધરા અને બોરસદમાં બધાને
ડરાવનાર વકીલ; ઉદાસ, વહાલસોયી અને રહસ્યમાં વીંટળાયેલી યુવાન ઝવેરબાના મૂક
પતિ; પોતાની જાત પર સખ્તાઈ આચરનાર અને પોતાને તુચ્છ ગણનારને પાઠ ભણાવનાર
યુવાન; નોંધપાત્ર કિશોર; ગરીબ ખેડૂત કુટુંબનો ઉપેક્ષિત ચોથો છોકરો; નડિયાદનાં લાડબા
અને કરમસદના ઝવેરભાઈને ત્યાં જન્મેલું બાળક.

વિમાન-મુસાફરીના છેલ્લા કલાકમાં તો વલ્લભભાઈ તદ્દન થાકી ગયા. જુહૂના વિમાની
મથકે ખેર, મોરારજી અને બીજા આગેવાનો હતા. પણ વલ્લભભાઈ એક અક્ષર પણ બોલી
શક્યા નહીં. ગવર્નરની મોટરમાં વલ્લભભાઈ, મણિબહેન, ગિલ્ડર અને નાથુભાઈ બિરલા
હાઉસ પહોંચ્યાં. તેમને ઑક્સિજન પર રાખવામાં આવ્યા. આરામ અને પોષણ આપવામાં
આવ્યાં, પણ તેમની સ્થિતિ સુધરી નહીં અને વેદનાથી સતત કણસતા અને અમળાતા રહ્યા.
તેમની વેદના જોવા અશક્ત મણિબહેને ઈશ્વરને પ્રાર્થના કરી, "તેમને સાજા કરી દો, પણ
તારી એવી ઇચ્છા ન હોય તો બને તેટલા જલદી ઉપાડી લો."૨૪૬ પંદરમી તારીખે શુક્રવારે
સવારે ૩.૦૦ વાગ્યે તેમના પર હૃદયરોગનો જબરદસ્ત હુમલો થયો અને બેભાન થઈ ગયા.
ચાર કલાક પછી ભાન આવ્યું. તેમણે પાણી માગ્યું. મણિબહેને ધરી રાખેલા ચમચામાંથી
તેમણે થોડું પીધું અને કહ્યું કે "ગળ્યું લાગે છે." મણિબહેને તેમને ગંગાજળ અને મધ
આપ્યાં હતાં. વલ્લભભાઈ ફરી બેભાન થઈ ગયા.૨૪૭

સવારે ૯.૩૭ વાગ્યે દેહ છૂટી ગયો. ડાહ્યાભાઈ, ભાનુમતી અને બિપિન પણ પથારી
પાસે જ હતાં. શંકર, રામેશ્વરદાસ બિરલા અને બિરલા પરિવારના અન્ય સભાસદો પણ
હાજર હતા. ડાહ્યાભાઈએ બાપના શબને સ્નાન કરાવ્યું અને ધોતી તથા ઝભ્ભો પહેરાવ્યાં.
પછી સરદારને પથારીમાં સુવાડવામાં આવ્યા. સન ૧૯૪૦માં વલ્લભભાઈએ જાતે કાંતેલા
સૂતરમાંથી વણેલી ચાદર ઓઢાડવામાં આવી. આમાંથી ઝભ્ભો બનાવવા માટે મણિબહેન
આ કાપડ મુંબઈ લાવ્યાં હતાં. બપોરે એક વાગ્યે વરંડામાં ફૂલથી શોભતા મંચ પર દેહને
મૂકવામાં આવ્યો. મણિબહેને તેમના કપાળ પર ચાંદલો કર્યો અને પોતે કાંતેલા સૂતરની
આંટીનો હાર પહેરાવ્યો. ત્યાર પછી બિરલા હાઉસના દરવાજા ખોલી નાખવામાં આવ્યા.
અને લોકો ટોળાબંધ તેમની પ્રદક્ષિણા કરવા લાગ્યા. ઘણાં વરસ અગાઉ વિઠ્ઠલભાઈ અને
ઝવેરબાને અગ્નિદાહ દેવાયો હતો ત્યાં સોનાપુરમાં સાંજે ડાહ્યાભાઈએ ચિતાને અગ્નિદાન
કર્યું. ચોપાટી પર અગ્નિદાહ દેવાનું સૂચન તેમનાં કુટુંબીજનોએ નકારી કાઢ્યું હતું. મુંબઈના
મોટા ભાગના નાગરિકોએ સ્મશાનયાત્રાનાં દર્શન કર્યાં હતાં અને અસંખ્ય લોકો સ્મશાનમાં
હાજર હતા. નેહરુ અને રાજાજી દિલ્હીથી વિમાનમાં આવ્યા હતા. સંઘપ્રમુખ તરીકે