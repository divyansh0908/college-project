૧૯૪૮-૫૦/સિપાહી ૪૯૯

એક ભરવાડ વિમાન પાસે આવ્યો. પૂછપરછથી જાણી શકાયું કે તેઓ શાહપુર નામના
ગામડાની બાજુમાં ઊતર્યા છે. ભરવાડ જઈને બીજા ત્રણ જણને બોલાવી લાવ્યો. વધારે
લોકો આવ્યા. ખાટલા ઢળાયા, દૂધ અને મીઠાઈ પણ આવ્યાં. બે કુસ્તીબાજોએ પોતાની
મલ્લવિદ્યા દેખાડી. મહારાજા અને રેડિયો અધિકારી સૌથી નજીકના ધોરી રસ્તાની શોધમાં
ઊપડ્યા કે જેથી વલ્લભભાઈ સલામત હોવાની ખબર પહોંચાડી શકાય અને કોઈ વાહનની
વ્યવસ્થા કરી શકાય. તેમણે કેટલાક ગામલોકોને ખબર આપી, પણ વાહન તો કંઈ દેખાયું
નહીં. છેવટે એક ગાડી મળી પણ તેનો ઘોડો તદ્દન મડદાલ અને અડિયલ હતો. રાત પડી ગઈ
હોવાથી તાપણાં સળગાવવામાં આવ્યાં. બે કલાક પછી વલ્લભભાઈ અને તેમના સાથીદારો
ખેડાયેલાં ખેતરોમાં અડધો કલાક ચાલીને રસ્તાની બાજુએ આવેલા ખુલ્લા ઉજ્જડ
ચોગાનમાં પહોંચ્યા. આ સ્થળે ગામલોકો સિવાય પહેલા પહોંચેલા અધિકારી લાલ હતા.
લાલ આ વિસ્તારના હતા અને વલ્લભભાઈને લઈને જતા વિમાને શાહપુર નજીક ઉતરાણ
કર્યું છે તેવી ખબર તેમને મળી ગઈ હતી. લાલ પોતાની મોટર લાવ્યા હતા અને
વલ્લભભાઈની મુલાકાતનો હેવાલ લેવા માટે જયપુર જઈ રહેલ આકાશવાણીનું વાહન પણ
કબજે કરીને સાથે લેતા આવ્યા હતા. લાલે નોંધ્યું છેઃ

વિમાનમાંથી કાઢી લીધેલી ખુરશીમાં વલ્લભભાઈ બેઠા હતા. આ ધાંધલથી જરા પણ
ગભરાયા ન હતા. પણ થોડા કંટાળી ગયા હતા. મને જોઈને જરા સ્મિત કર્યું. પણ
અકસ્માતની કશી ચર્ચા કરવામાં કશો રસ તેમણે દેખાડ્યો નહીં. કોણ દોષી હતું તેમાં
શંકા ન હતી. પોતે વેઠવી પડેલી અગવડ કે તકલીફનો તેમણે વિચાર સરખો કર્યો નહીં.
વલ્લભભાઈ તો જયપુરના વિચારમાં ગરકાવ હતા.... મેં તેમને ગાડીમાં બેસવા વિનંતી
કરી ત્યારે તેમણે તરત જ પૂછ્યું: "તમારું શું ? તમારી સાથે છે તે લોકોનું શું ગોઠવશો ?
અને મારી સાથે હતા તે બધા ખાસ કરીને મહારાજા માટે શી ગોઠવણ છે ?"૩૦

વલ્લભભાઈ અને તેમના સાથીઓ જયપુર પહોંચ્યા ત્યારે રાત્રે ૧૧.૦૦ વાગ્યા હતા.
ભારતના તમામ લોકોની માફક તેમના યજમાનો પણ વલ્લભભાઈનું વિમાન તૂટી પડ્યાનું
ધારી લઈને શોકમગ્ન હતા. તે બધા હવે ચિંતામુક્ત થયા. સરદારની આગળ જયપુર જવા
ઊપડી ગયેલા મેનનને જવાહરલાલે રાત્રે ૮.૩૦ વાગ્યે પાછા દિલ્હી બોલાવી લીધા હતા.
નેહરુ અકળામણમાં આંટા મારી રહ્યા હતા, ત્યારે રાત્રે ૧૧ વાગ્યે જયપુરથી ટેલિફોન
આવ્યો. શંકરે વડા પ્રધાનને બધાં સહીસલામત હોવાની ખબર આપી. પછી વલ્લભભાઈએ
જવાહરલાલ જોડે જે બન્યું તેની મજાકમશ્કરી કરી. બીજે દિવસે સવારે મેનન પાછા જયપુર
પહોંચ્યા અને સરદારને મળ્યા ત્યારે સરદારે મજાકમાં પૂછ્યું, "દિલ્હી પાછા કેમ ભાગ્યા ?
તમને ખબર નથી કે મને કંઈ થવાનું નથી ?" આમ કહીને વલ્લભભાઈએ મેનનને બાથમાં
લીધા. "હું આટલો ભાવવિવશ કદી બન્યો ન હતો" તેવું મેનને પોતે કહ્યું છે.૩૧ માર્ચની
૩૧મી તારીખે વલ્લભભાઈ દિલ્હી પાછા ફર્યા ત્યારે પાલમ મથકે મોટું ટોળું જમા થયું હતું.
તે દિવસે બપોરે વલ્લભભાઈ સંસદ ભવનમાં દાખલ થયા, ત્યારે તમામ સભ્યોએ ઊભા
થઈને બાંકડા પછાડીને તેમના દીર્ઘાયુષ્ય માટે મોટા અવાજે શુભેચ્છાઓ દર્શાવી. પૂરી ત્રણ
મિનિટ સુધી હર્ષનાદો ચાલુ રહ્યા અને 'હવે બહુ થયું' તેવું દર્શાવવા માટે વલ્લભભાઈએ હાથ