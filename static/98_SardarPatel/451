૧૯૪૭-૪૮/સરટોચ ૪૫૧

વલ્લભભાઈનો નેહરુ પર પત્ર, ૨૪-૧૨-૪૭ : દોરવણી આપવાના તમારા સ્વાતંત્ર્ય પર
કોઈ અંકુશ મૂકવાની મારી ઇચ્છા નથી અને અત્યાર સુધીમાં મેં આવું કશું કર્યું પણ
નથી.... તમારે રાજીનામું આપવાનો અથવા તમારાં કામ છોડી દેવાનો સવાલ જ ઊભો
થતો નથી. જે નિર્ણય લઈએ તે સદ્ભાવના અને ગૌરવભેર કરીએ તે બાબતમાં હું તમારી
જોડે સંપૂર્ણતઃ સહમત છું અને આવું કરવા માટે હું મારો જીવ તોડીને પણ તમને મદદ
કરીશ. પણ નકામા સાથી તરીકે તમારી સાથે લાંબો વખત ચાલુ રહું તેવું તો તમે પણ
ઇચ્છો નહીં, તેવી મારી ખાતરી છે.૧૧૨

તે દિવસે સાંજે ૫.૩૦ વાગ્યે દિલ્હીના મુસલમાનોની સલામતી અંગે વલ્લભભાઈ
ગાંધીજી જોડે વાતો કરવા ગયા. નેહરુ, આઝાદ અને પાંચ બીજા આગેવાનો પણ ચર્ચામાં
જોડાયા. ત્યાર પછી વલ્લભભાઈએ મહાત્માજી જોડે એકાંતમાં વાતો કરી.૧૧૩ ત્યાર પછી
ગાંધીજી-નેહરુ વચ્ચે ચર્ચા થઈ. પરિણામે મહાત્માજીના વલ્લભભાઈ અને નેહરુના લવાદ
નિમાયા. વલ્લભભાઈ અને નેહરુએ પોતપોતાનાં દૃષ્ટિબિંદુ ગાંધીજી પાસે રજૂ કરવાનું કબૂલ
કર્યું. સ્પષ્ટ દેખાતું હતું કે વલ્લભભાઈ કે નેહરુમાંથી એક જણે સરકાર છોડવી પડશે. અને
વલ્લભભાઈને ખાતરી હતી કે પોતે જ છોડવાનું થશે.

કાશ્મીરનો સંબંધ છે ત્યાં સુધી માઉન્ટબૅટનની સમજાવટ અનુસાર આ સવાલ રાષ્ટ્રસંઘને
સોંપવાનું જવાહરલાલે કબૂલ કર્યું. ગવર્નર-જનરલ સતત વાટાઘાટો અને લવાદીની વાતો કર્યા
કરતા હતા. કાશ્મીર પર હલ્લો થયા બાદ થોડા દિવસ પછી જિન્નાહ અને લિયાકત જોડે
વાતચીત કરવા માટે પોતાની જોડે લાહોર આવવાનો માઉન્ટબૅટને જવાહરલાલને આગ્રહ કર્યો
હતો. વલ્લભભાઈએ સ્પષ્ટ શબ્દોમાં વિરોધ કર્યો હતો. "આપણી બાજુ મજબૂત છે અને
આપણે સાચા છીએ. છતાં વડા પ્રધાન જિન્નાહ પાસે પગે પડવા જાય તે ભારતના લોકો કદી
માફ કરશે નહીં."૧૧૪ આખરે નેહરુ ગયા તો નહીં, પણ તેમાં વલ્લભભાઈના વિરોધના જેટલું
જ કારણ તેમની બીમારી પણ હતી. રાષ્ટ્રસંઘને ફરિયાદ કરવા સામે વલ્લભભાઈનો ઉગ્ર
વિરોધ હતો. સ્થળ પર "સમયસર પગલાં ભરવા"નું તેમને વધારે પસંદ હતું.૧૧૫ પણ હવે
કાશ્મીરની જવાબદારી જવાહરલાલે સંભાળી લીધી હતી. ડિસેમ્બરની આખરમાં
જવાહરલાલે જણાવ્યું હતું કે પોતે રાષ્ટ્રસંઘ પાસે જવાનું ઠરાવ્યું છે ત્યારે વલ્લભભાઈએ
પોતાના ઉપાયનો આગ્રહ સેવ્યો નહીં. જવાહરલાલે મહાત્માજી પાસેથી અણગમતા મને
મંજૂરી મેળવી લીધી. પણ રાષ્ટ્રસંઘ પાસે કરેલી ફરિયાદનો મુસદ્દો ગાંધીજીએ ફેરવી
આપ્યો. ભારત અથવા પાકિસ્તાનમાં જોડાવાના ત્રીજા વિકલ્પ તરીકે આઝાદ કાશ્મીરનો
ઉલ્લેખ કાઢી નાખવામાં આવ્યો.૧૧૬

ભારતે રાષ્ટ્રસંઘની સહાય માગ્યા પછી વલ્લભભાઈની તમામ કુશંકાઓ સાચી હોવાનું
પુરવાર થયું. ભારતની ફરિયાદ સામે પાકિસ્તાને અનેક વળતા આક્ષેપ મૂક્યા. જૂનાગઢનો
ઉલ્લેખ થયો, મુસલમાનોના વંશોચ્છેદનો આરોપ મુકાયો. અંગ્રેજ પ્રતિનિધિની રાહબરી
તળે સલામતી સમિતિએ એવું વલણ દાખવ્યું કે ભારત કરતાં પાકિસ્તાનના કેસમાં વધારે
વજૂદ છે. "કાશ્મીરનું આક્રમણ" પાછું વાળવાની ફરિયાદને "ભારત-પાકિસ્તાન
ઝઘડા"માં ફેરવી નાખવામાં આવી. રાષ્ટ્રસંઘની ચર્ચામાં ગોપાળસ્વામીએ ઘણી શક્તિ