૪૦૮ પટેલ

દરમિયાન જવાહર અને વલ્લભભાઈ વચ્ચે જેવી એકતા હતી તેવી અગાઉ કે પાછળથી કદી
જોવા મળી નથી.

નોધારા થઈ ગયેલા ખાનભાઈઓ અને તેમના પઠાણ સાથીઓએ લોકમતનો બહિષ્કાર
કર્યો. જુલાઈમાં લેવાયેલા લોકમતમાં ૨,૮૭૪ લોકોએ ભારતમાં જોડાવાનું કહ્યું ત્યારે
૨,૮૯,૨૪૪ મત પાકિસ્તાનની તરફેણમાં પડ્યા. ૨,૮૦,૦૦૦ મતદારોએ મત આપ્યા
નહીં. ભૂતકાળની માફક ભવિષ્યકાળમાં પણ બાદશાહખાન ઘણાં વરસ કારાવાસમાં જ રહ્યા.
છતાં હિંદુઓ અને ભારત પ્રત્યેની તેમની મૈત્રીભાવના, અહિંસામાં તેમની શ્રદ્ધા અને પઠાણ
સ્વાયત્તતા માટેની તેમની તમન્ના મરણ સુધી અવિચળ ટકી રહી. સન ૧૯૮૮માં ૯૮
વરસની ઉંમરે તેમનું અવસાન થયું.

બધાં પ૬૫ રજવાડાં ભારતમાં જોડાઈ જાય તો પાકિસ્તાનથી પડેલી ખોટ થોડીઘણી
ભરપાઈ થઈ જાય; ન જોડાય તો ભારતની આઝાદી જન્મતાંની સાથે જ છિન્નભિન્ન થઈ
જાય. જૂન ૨૭મી તારીખે સરકારી યાદીમાં જાહેર કરવામાં આવ્યું કે દેશી રાજ્યોનું નવું ખાતું
સરદાર સંભાળશે. સરદારે બીજાં ખાતાં છોડ્યાં નહીં પણ વી. પી. મેનનને આ નવા
ખાતાના સચિવ થવાની સૂચના આપી. આ નવા ખાતામાં સચિવ તરીકે આયંગરને મૂકવાની
જવાહરની ઇચ્છા સરદારે બર આવવા દીધી નહીં.૩૩૨ દેશી રજવાડાંઓનું કામ સરદારે
સંભાળ્યું તેનો અર્થ એવો નથી કે જવાહરલાલને દેશી રજવાડાંમાં ઓછો રસ હતો. હકીકતમાં
તો દેશી રાજ્ય પરિષદના સન ૧૯૪૭ના પ્રમુખ જવાહરલાલ હતા. પણ સન ૧૯૪૬ના
ઑક્ટોબરથી સરદારે દેશી રજવાડાંનો પ્રશ્ન પોતાનો બનાવી દીધો હતો.૩૩૩ આ ભારતનું
સદ્ભાગ્ય હતું. રજવાડાંઓ ભારતમાં જોડાય અને આ વિસ્તારોમાં લોકશાહી પાંગરે તેવી
ઇચ્છા સરદાર અને જવાહર બંને ધરાવતા હતા. પણ વલ્લભભાઈ આ બંને પ્રક્રિયાઓ
એકસાથે સંભાળી શકે તેવો સંભવ વધારે હતો.

વળી સન ૧૯૩૯માં થયેલી રાજકોટની લડત છતાં સરદાર જવાહરલાલના જેટલા
રાજાઓના વિરોધી ગણાતા ન હતા. અને તેથી તેમની જોડે વધારે સારી રીતે કામ પાડી શકે
તેમ હતા. ગાંધીજીએ વલ્લભભાઈને જણાવ્યું કે "રજવાડાંની સમસ્યા એટલી વિકટ છે કે
માત્ર તમે જ તેનો ઉકેલ આણી શકશો."૩૩૪ પણ રજવાડાંનું કામ સરદારે સંભાળવું તે
નિર્ણય નેહરુ અને વલ્લભભાઈએ સાથે મળીને કર્યો હતો, તે આપણે યાદ રાખવું જોઈએ.
આ બંને આગેવાનોની પ્રતિભા ભિન્ન હતી અને તેમની વચ્ચે મતભેદો પણ હતા. પણ મેનને
૪ જૂને માઉન્ટબૅટનને જણાવ્યું હતું તેમ "મૂળભૂત બાબતોમાં વલ્લભભાઈ અને નેહરુ અચૂક
એકમત ધરાવે છે."૩૩૫

નેહરુ નહીં પણ "વાસ્તવવાદી અને અતિશય સમજદાર પટેલ" રજવાડાંનું ખાતું
સંભાળશે, તે જાણીને પોતાને થયેલી રાહત માઉન્ટબૅટને નોંધી છે. ચેમ્બર ઑફ પ્રિન્સીઝના
ચાન્સેલર અને "પોતાનું રાજ્ય સ્વતંત્ર થઈ જશે" તેવું માઉન્ટબૅટનને જણાવનાર
ભોપાળના નવાબ પણ આ સમાચાર સાંભળીને આનંદ પામ્યા. આ સમાચાર સાંભળીને
નવાબે માઉન્ટબૅટનને કહ્યું કે "આને કારણે રાજ્યોનો પરિપ્રેક્ષ્ય બદલાઈ ગયો છે."૩૩૬
માઉન્ટબૅટનની સદ્ભાવના ખાસ જરૂરી હતી. વાઇસરૉય તરીકે અને સમ્રાટના પિતરાઈ ભાઈ
તરીકે રાજાઓને જીતી લેવામાં તેમનું મહત્ત્વ બેવડાઈ જતું હતું.