૩૦ પટેલ

સ્કૉટને મળ્યા, અને સર બેસિલે તેમને માનપૂર્વક આવકાર્યા. વલ્લભભાઈ પટેલ ન્યાયધીશ
બને તેવી ઇચ્છા સ્કૉટના પિતરાઈ ભાઈએ પોતાના ભલામણપત્રમાં દર્શાવી હતી. પણ સર
બેસિલ જોડેની વાતચીતમાં પોતાની ઇચ્છા આ પ્રકારની નથી તેવું વલ્લભભાઈએ કહ્યું.
વલ્લભભાઈ મુંબઈમાં વકીલાત કરવા ઇચ્છતા હોય તો સર બેસિલે તેમને મદદ કરવાની
તત્પરતા દર્શાવી. "અસીલો મને ઓળખતા થાય તેમાં વરસો વીતી જાય અને સાડાત્રીસ
વરસની મારી ઉંમરે મને રાહ જોવાનું પરવડે તેમ નથી" તેવું વલ્લભભાઈએ જણાવ્યું.
"દરરોજ સાંજે સરકારી કૉલેજમાં કાયદાશાસ્ત્રનાં વ્યાખ્યાનો આપીને થોડી કમાણી કરી
શકાય" તેવા સર બેસિલના સૂચનથી મુંબઈ વકીલાત કરવાના જોખમમાં થોડો ઘટાડો થાય.
પણ વલ્લભભાઈએ મનોમન નિર્ણય કરી લીધો હતો. સર બેસિલે દર્શાવેલી સહાનુભૂતિ માટે
વલ્લભભાઈએ તેમનો આભાર માન્યો. પણ મહાનગર મુંબઈને બદલે કરમસદથી માત્ર
પચાસ માઈલ દૂર આવેલા અમદાવાદમાં વકીલાત કરવાનું પોતે ઠરાવ્યું છે, તેવું તેમણે સર
બેસિલને જણાવ્યું. વલ્લભભાઈ સર બેસિલ જોડે ચર્ચા કરી રહ્યા હતા ત્યારે ગુજરાતમાં
તેમના અસિલો વલ્લભભાઈ પોતાનો કેસ લડશે તેવી આશામાં તેમની રાહ જોઈ રહ્યા
હતા.૮૭ બીજે દિવસે સવારે વલ્લભભાઈ ગુજરાત જવા ઊપડ્યા. છોકરાંઓ વિઠ્ઠલભાઈને
ત્યાં રહ્યાં. મણિબહેન સેંટ જોસેફ કોન્વેન્ટમાં દાખલ થયાં અને સન ૧૯૧૭ સુધી ત્યાં
ભણ્યાં. ડાહ્યાભાઈને છોકરાઓની શાળામાં મૂક્યા.

અમદાવાદમાં અસીલોએ વલ્લભભાઈને નવરા બેસી રહેવા દીધા નહીં. બૅરિસ્ટર થઈ
આવેલા આ નવા વકીલનું વર્ણન તેમના તે વખતના સાથી વકીલ અને આઝાદ ભારતની
લોકસભાના પહેલા સ્પીકર ગણેશ વાસુદેવ માવળંકરે કર્યું છે :

સરસ ફૅશનદાર કપડાંમાં સજ્જ આ હોશિયાર યુવાન માથા પર ફેલ્ટ હૅટ જરા બાંકી
છટાથી પહેરતા. વર્તનમાં અતડા અને કડક વલ્લભભાઈની આંખ સાચા માણસનો તાગ
કાઢતી. મળવા આવનારને આવકાર આપતા પણ લાંબી લપછપમાં પડતા નહીં....
દુનિયાને થોડા તુચ્છકારની નજરે જોતા.

નવાસવા વકીલો આ નવા બૅરિસ્ટરનું બારીકાઈથી નિરીક્ષણ કરતા. તેમનું વ્યક્તિત્વ
અને વર્તાવ આકર્ષક હતાં અને લોકો તેમના માટે આદર અને અહોભાવથી જોતા.
બીજાઓ પ્રત્યે તુચ્છકારની ભાવનાને કારણે લોકોને તેમના માટે થોડો અણગમો પણ
હતો.૮૮

ત્રણ વરસથી અદાલતમાં હાજર રહ્યા ન હતા તેને કારણે વલ્લભભાઈના મનમાં કશો
સંકોચ હતો નહીં. માવળંકર નોંધે છે કે,

કોઈ પણ ન્યાયાધીશ વિવેકની હદ સહેજસાજ પણ છોડે અથવા પોલીસ તરફ ગેરવાજબી
પક્ષપાત જરા પણ બતાવે તે વલ્લભભાઈ સાંખતા નહીં. ન્યાયાધીશ કે સરકારી વકીલ કે
પોલીસની કશી તમા રાખ્યા વગર તડ ને ફડ સંભળાવી દેતા હતા.૮૯

માવળંકરે એક દાખલો આપ્યો છે. સેશન્સ કોર્ટમાં બે ભાઈઓ સામે ખૂનખટલો ચાલી
રહ્યો હતો. બંને ખેડાના વતની હતા અને વલ્લભભાઈનું વતન ખેડા જિલ્લો ગુનાખોરી માટે