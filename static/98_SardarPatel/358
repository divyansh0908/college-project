૩૫૮ પટેલ

નથી, તે સમજી શકાય છે. વૅવેલના અવસાન પછી આ ડાયરીના સંપાદકે સરકારી દસ્તાવેજો
તપાસીને આ ખામી સુધારી લીધી છે. "નૌકાદળના સૈનિકોને શરણે થવાનું સમજાવવામાં
વલ્લભભાઈ પટેલે અંગત રીતે ઘણો ભાગ ભજવ્યો છે."૭૯

માર્ચની ૧૫ તારીખે વડા પ્રધાન એટલીએ આમસભામાં જાહેરાત કરી કે "હિંદુસ્તાન
આઝાદ થઈ જવાનું ઠરાવે તો તેવું કરવાનો તેને અધિકાર છે."૮૦ બીજા શબ્દોમાં કહીએ તો
બ્રિટને ભારત છોડવાનું ઠરાવી લીધું હતું. જાન્યુઆરીમાં કૅબિનેટ મિશન અંગે વૅવેલને
મોકલવામાં આવેલા સંદેશાનો અર્થ પણ આવો જ છે. વિદાય થવાની વિધિ ઠરાવી લેવાની
રહી હતી. પણ અંગ્રેજો પોતાની સત્તાને ચીટકી રહ્યા છે, તેવો આક્ષેપ હિંદીઓ હવે કરી શકે
તેમ ન હતું.

હવે ઉગ્રતા અને આવેશ હિંદુ-મુસલમાન અને કૉંગ્રેસ-લીગના સંબંધોમાં વ્યક્ત થવાનાં
હતાં. આ બંને કોમ અને આ બંને પક્ષ "સત્તા" જીતી લેવાની હરીફાઈ કરી રહ્યાં હતાં.
કૉંગ્રેસને ભાગલાનો ભય હતો, પોતે છૂંદાઈ જશે તેવો ડર મુસલમાનોને હતો. સિંધ, વાયવ્ય
સરહદનો પ્રાંત, આખું પંજાબ, આખું બંગાળ અને આખું આસામ પાકિસ્તાન બને તેવી
લીગની ખ્વાહિશ હતી, મુસલમાનોનું સ્વપ્ન હતું અને જિન્નાહનું ધ્યેય હતું. હિંદુ ભારત
સામે ટકી રહેવા માટે આટલો મોટો વિસ્તાર જરૂરી હતો.

કૉંગ્રેસનું ધ્યેય આટલું સ્પષ્ટ ન હતું. આખા હિંદુસ્તાનનો ઢીલોપોચો સંઘ સ્થાપવો કે
મુસ્લિમ બહુમતી વિસ્તારોને અલગ પાડીને બાકીના હિંદુસ્તાનનો સુદૃઢ સંઘ સ્થાપવો, આ
બે વિકલ્પો અંગે કૉંગ્રેસ નિર્ણય લઈ શકતી ન હતી. આખા હિંદુસ્તાનને આવરી લેતો સુદૃઢ
સંઘ સ્થાપવાનો ખ્યાલ અવાસ્તવિક હતો અને તેમાં જોરતલબી કરી પડે તેમ હતું. કેટલાક
હિંદુઓ આવું ઇચ્છતા હતા પણ તે બદા કૉંગ્રેસની બહાર હતા. વલ્લભભાઈ, જવાહરલાલ,
ગાંધીજી કે આઝાદમાંથી કોઈ આ ખ્યાલને વિકલ્પ તરીકે ગણવા તૈયાર ન હતું. વલ્લભભાઈ
અને જવાહરલાલ સુદૃઢ સંઘની તરફેણમાં હતા. મુસલમાની વિસ્તારો સાથે રહેતા હોય તો
નબળી કેન્દ્ર સરકારનું જોખમ લેવા માટે જવાહરલાલ થોડા તૈયાર હતા, વલ્લભભાઈ ન
હતા. ગાંધીજી અને મૌલાનાને એવું લાગતું હતું કે પ્રાંતોને વધારે સ્વાયત્તતા આપવામાં આવે
તો ભાગલાની માગણી બુઠ્ઠી થઈ જાય. આ બંને આગેવાનો અને નેહરુ બે રાષ્ટ્રનો સિદ્ધાંત
ખોટો છે તેવું સાબિત કરવા માગતા હતા. મોવડીમંડળમાં એક જવાહરલાલ જ ઇંગ્લૅંડ
જોડેના સંબંધોનો તરત જ અને વિધિસર અંત આણવા ઇચ્છતા હતા. અંગ્રેજી રાજ સામે લડી
રહેલા બંને પક્ષોમાં કૉંગ્રેસ એક નિશાનની બાબતમાં વધારે નબળો પક્ષ હતો.

માર્ચની આખરથી જૂનની આખર સુધીમાં કૉંગ્રેસે બ્રિટનથી આવેલા કૅબિનેટ મિશન જોડે
દિલ્હીમાં, સિમલામાં, ફરી દિલ્હીમાં વાટાઘાટો ચલાવી. વયોવૃદ્ધ શાંતિચાહક અને ભારત
મંત્રીનો હોદ્દો ધરાવનાર સર પેથિક લૉરેન્સ આ ત્રિમૂર્તિના આગેવાન હતા. પણ
વેપારખાતાના પ્રધાન, અતિશય તરવરિયા અને તેજસ્વી સર સ્ટ્રૅફર્ડ ક્રિપ્સ આ મિશનમાં
સૌથી વધારે નિર્ણાયક ભાગ ભજવતા હતા, તેવું વૅવેલે નોંધ્યું છે. "કાળા અને ધોળા બંને
રંગને ભૂખરો હોવાનું દેખાડીને બંને પક્ષ પાસે કબૂલ કરાવી લેવાની આવડત ક્રિપ્સમાં
હતી."૮૧ આ મિશનના ત્રીજા સભ્ય ઍલેકઝાંડર નૌકાખાતાના પ્રધાન હતા અને તે પણ
મજૂર પક્ષના હતા. એલેક્ઝાંડર સામ્રાજ્યવાદી હતા અને ભારત છોડી જવાનો ખ્યાલ