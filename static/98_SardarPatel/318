૩૧૮ પટેલ

બધી બારીઓ ચણી લેવામાં આવી હતી. પણ દરેક ઓરડામાં બત્તી, પંખા અને ફર્નિચર
ગોઠવવામાં આવ્યાં હતાં. પટ્ટાભિ સીતારામૈય્યાના કહેવા મુજબ "બે કાળા ચોકડાવાળી
ચાદરો, યરવડા જેલની છાપવાળા બે ગરમ ધાબળા, અને શિવાજીના જમાનાની હોય તેવી
એક એક મચ્છરદાની પણ આપવામાં આવી હતી."૧૭૦ કારોબારી માટે જેલ બનાવવામાં
આવી ત્યાર પહેલાં આ કિલ્લામાં સરકારી લશ્કરના નવાસવા અફસરોને રાખવામાં આવતા
હતા. વચ્ચેના ચોક અને કેદીઓની સામી બાજુએ જેલર અને વૉર્ડરોનાં નિવાસસ્થાન હતાં
અને ભંડાર પણ હતો. બાજુના ઓરડાઓમાં જમવાનો ઓરડો, રસોડાં, નાવણિયાં અને
સંડાસો આવેલાં હતાં.

ચાર કેદીઓ - સૌથી મોટી ઉંમરના (૬૭ વરસના) વલ્લભભાઈ, તેમનાથી નાના ૬૨
વરસના પટ્ટાભિ સીતારામૈય્યા, ૫૪ વરસના કૉંગ્રેસ પ્રમુખ આઝાદ અને ૪૨ વરસના
ઓરિસ્સાના હરેકૃષ્ણ મહેતાબ - આ ચાર જણને અલાયદા એક એક ઓરડાઓ અપાયા
હતા. વલ્લભભાઈ અને મૌલાનાને છેવાડાના ઓરડાઓ મળ્યા હતા. સરદાર રસોડાની
નજીકના ઓરડામાં હતા. આઝાદની બાજુમાં ૫૩ વરસના જવાહરલાલના ઓરડામાં તેમની
જ ઉંમરના સૈય્યદ મહમ્મદને થોડો વખત રાખવામાં આવ્યા હતા. ૪૭ વરસના મહારાષ્ટ્રના
શંકરરાવ દેવ અને ૫૧ વરસની ઉંમરના બંગાળના પ્રફુલ્લચંદ્ર ઘોષ એક ઓરડામાં સાથે રહેતા
હતા. નાનપણમાં અનાથ બનેલા શંકરરાવ દેવ જાતે મોટા થયા, વકીલાતનું ભણ્યા,
શાસ્ત્રોનો અભ્યાસ કર્યો અને સન ૧૯૧૯થી કૉંગ્રેસની સેવા કરવામાં તેમણે રાજની લાઠીઓ
ખાધી. ઘોષ રસાયણશાસ્ત્રના પ્રાધ્યાપક હતા અને ટંકશાળમાં નોકરી કરતા હતા.
૫૪ વરસના કૃપાલાણી, ૫૫ વરસના ગોવિંદ વલ્લભ પંત, ઉત્તર પ્રદેશના સમાજવાદી
આગેવાન ૫૩ વરસના નરેન્દ્ર દેવ, દિલ્હીના રહેવાસી ૫૪ વરસના અસફઅલી - આ ચાર
બીજા કેદીઓ પણ હતા.

૬૧ વરસના રાજેન્દ્રપ્રસાદ તેમની સાથે ન હતા, કારણ કે બીમારીના કારણે તેઓ
મુંબઈમાં હાજર ન હતા. તેમની ધરપકડ બિહારમાં થઈ અને તેમને ત્યાં જ રાખવામાં
આવ્યા. ૬૪ વરસના રાજાજીએ જુલાઈમાં કૉંગ્રેસ છોડી દીધી હોવાથી તેમની ધરપકડ થઈ ન
હતી. રાજાજી "હિંદ છોડો" ચળવળમાં જોડાયા ન હતા. ભૂલાભાઈએ તબિયતને કારણે
જુલાઈમાં કારોબારીમાંથી રાજીનામું આપ્યું હોવાથી તેમને પણ છૂટા રાખવામાં આવ્યા.

અહમદનગરના જીવન અંગે વલ્લભભાઈએ કશી નોંધ રાખી નથી, અને છૂટ્યા પછી પણ
તે બાબતમાં ખાસ કશું કહ્યું નથી. પણ તેમના પાંચ સાથીદારો - જવાહરલાલ, આઝાદ,
કૃપાલાણી, પટ્ટાભિ અને મહેતાબની ડાયરીઓ અથવા તેમનાં સંભારણોને આધારે તેમની
જીવનચર્યા વર્ણવી શકાય છે. વલ્લભભાઈએ લખેલા કાગળો અને સરકારી દફતર પણ થોડી
વિગતો આપે છે. આ કેદીઓને દુનિયાથી અળગા પાડી નાખવામાં આવ્યા હતા. છાપાંઓ
અથવા કાગળો આવવા પર પ્રતિબંધ હતો. વલ્લભભાઈની ધરપકડ થયા પછી થોડા દિવસ
બાદ મુંબઈના ગૃહમંત્રી સ્લાડેને ડાહ્યાભાઈને કહ્યું હતું કે "તમારા બાપને ક્યાં લઈ જવામાં
આવ્યા છે, અથવા રાખવામાં આવ્યા છે, અને તેમની સાથે બીજા કોને રાખવામાં આવ્યા છે
તે માહિતી સરકાર તમને આપી શકે તેમ નથી." સવા મહિના પછી પણ કૉંગ્રેસ કારોબારીને
ક્યાં રાખવામાં આવી છે, તેની જાણકારી કોઈ હિંદવાસીને મળે, તેમાં સરકાર રાજી ન
હતી.૧૭૧