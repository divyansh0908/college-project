૧૯૨૨-૨૯/સરદાર ૧૩૯

વલ્લભભાઈએ કપડાં બદલ્યાં અને કાપડિયાએ ચા બનાવી. શહેરના જુદા જુદા
વિસ્તારની સ્થિતિ જાતે નિહાળવા માટે કાપડિયાએ પોતાની જોડે આવવું તેવું વલ્લભભાઈએ
કહ્યું. કાપડિયાના ઘરની દીવાલો પણ વરસાદ અને પવનના ઝપાટાથી હચમચતી હતી અને
ક્યારે પડી જાય તે કહી શકાય તેમ ન હતું. છતાં કાપડિયા પટેલ જોડે ઊપડ્યા. બંને જણ
સવાર સુધી (જુલાઈ ૨૫) ફર્યા પણ વરસાદ તો ક્ષણભર પણ અટક્યો નહીં.
મ્યુનિસિપાલિટીના કમિશનર ગોરેના ઘેર બંને જણ પહોંચ્યા અને ગોરેને ઉઠાડ્યા. ત્રણે
જણ મ્યુનિસિપાલિટીની ઑફિસે પહોંચ્યા. અધિકારીઓ અને કર્મચારીઓને તાબડતોબ
બોલાવવામાં આવ્યા અને દરેકને સૂચના આપવામાં આવી. નાળાંઓ મોટાં કરવામાં આવ્યાં
અને પાણી વહી જવા માટે એક નાળા પરનો રસ્તો વલ્લભભાઈના હુકમથી તોડી નાખવામાં
આવ્યો.

વરસાદ અટક્યો નહીં. ઑફિસમાં બેઠાં બેઠાં વલ્લભભાઈએ ગાંધીજી પર લાંબો, સરળ
પત્ર લખ્યો અને મણિબહેને મોકલેલા ધોતિયા માટે આભાર માનતો પત્ર મણિબહેનને
લખ્યો.૯૧ આ બંને કાગળોમાં તોફાન અંગે અક્ષર પણ નથી. વરસાદ ચાલુ હતો અને
જુલાઈની ૨૯મી સુધી ચાલુ રહેવાનો હતો. વરસે ૩૦ ઇંચ વરસાદ પડે તેવા અમદાવાદમાં
સતત છ દિવસમાં પર ઇંચ વરસાદ પડ્યો. ત્રણચાર દિવસ સુધી સતત કામ કરતા રહીને
વલ્લભભાઈ અને ગોરેએ પૂરપાટ વહેતા પાણીને વહી જવાના રસ્તા કરી આપવા અને
કાટમાળ ખસેડવા માટે ભગીરથ પ્રયાસ કર્યા.

રેલવે, ટપાલ કે તારની અવરજવર અટકી પડી હોવાથી અમદાવાદની બહાર શું થઈ રહ્યું
છે તે જાણવાનું કામ શરૂઆતમાં અશક્ય થઈ પડ્યું હતું. અમદાવાદના કલેક્ટરે સંકોચ
છોડીને સામે ચાલીને વલ્લભભાઈની મદદ માગી. તેમણે જણાવ્યું કે ખેડા જિલ્લામાં
પરિસ્થિતિ ગંભીર છે. મોટા ભાગનો વિસ્તાર ત્રણથી ચાર ફૂટ પાણીમાં ડૂબી ગયો છે. ખેડા
શહેરના તમામ લોકો ઘરબાર છોડીને કલેક્ટરનો બંગલો હતો તે ઊંચાણિયા પર ચડી બેઠા છે
અને તેમને ખોરાક પહોંચાડવાની તાત્કાલિક જરૂર છે. વલ્લભભાઈ કંઈ કરશે ? વલ્લભભાઈ
તૈયાર હતા. ચોખા, ઘઉં, ખાંડ અને કેરોસીન મોટા પ્રમાણમાં એકઠાં કરીને વલ્લભભાઈએ
સામાન અને સ્વયંસેવકોને રેલવે સ્ટેશને પહોંચાડ્યા; ત્યાંથી ગમે તેમ કરીને તેઓ
મહેમદાવાદ પહોંચ્યા; અને પછી તેમને ખેડા પહોંચાડવામાં આવ્યા. કલેક્ટર રેજિનાલ્ડ
મૅક્સવેલે સામાન અને સ્વંયસેવકોને "ગેબી આશીર્વાદ" તરીકે આવકાર્યા.૯૨

માંદગીને કારણે અશક્ત હોવા છતાં ગાંધીજીએ નંદી ટેકરીએથી તાર મોકલીને પોતે
આવવું જોઈએ કે નહીં તેવું પુછાવ્યું. વલ્લભભાઈએ જવાબ વાળ્યો કે "આફત તો ભયંકર
છે, પણ ગાંધીજીએ વરસોથી સ્વાવલંબનના પાઠ ગુજરાતને ભણાવ્યા છે" તેથી ગાંધીજીની
હાજરી અનિવાર્ય નથી. ત્યાર પછીના દિવસોમાં કમરતોડ સમસ્યાનો મુકાબલો કરી રહેલા
અત્યંત કુશળ સંયોજક તરીકેનું વલ્લભભાઈનું રૂપ જોવા મળ્યું. ઊભો પાક અને ઢોરઢાંખર
તણાઈ ગયાં હતાં. લોકો ભૂખે મરતા હતા અને ૭૫,૦૦૦ ઘર પડી ગયાં હતાં. આશરો
મેળવવા માટે લોકો ઝાડ પર ચડી બેઠા હતા અને સાપ પણ તેમની સાથે ચડ્યા હતા. ઢાઢર
નદીને કાંઠે આવેલાં ત્રણ ઝાડ પર એકસઠ ભીલો ચડ્યા અને ચાર દિવસ સુધી ડાળીઓને
વળગી રહ્યા. પાંચમે દિવસે ભૂખે મરતાં બાળકો, બુઢ્ઢાઓ અને સ્ત્રીઓ જમીન પર
પછડાયાં. આ રીતે એકત્રીસ માણસોએ જાન ગુમાવ્યા.