૨૧૦ પટેલ

તમે આવું પગલું ભરો તે પહેલાં તેમાં સમાયેલાં તમામ પરિણામો પૂરેપૂરાં સમજી લેજો.
ખેડૂતો, કાર્યકરો અને તેમનાં સગાંવહાલાંઓએ ખૂબ યાતના વેઠવી પડશે. વાતાવરણમાં
સંપૂર્ણ અહિંસા જાળવવાનું અત્યંત જરૂરી છે. આ બધી બાબતોની પૂરેપૂરી વિચારણા
કર્યા પછી પણ તમને ખાતરી હોય તો તમે જરૂર લડતનાં પગલાં ભરજો.૧૧૬

ઉત્તર પ્રદેશમાં મહેસૂલ ન આપવાની તમામ સંભાવના જડમૂળથી નાબૂદ કરવાનું સરકારે
ઠરાવ્યું. ખેડૂતોને મહેસૂલ ન આપવાની સલાહ આપનારને ગિરફતાર કરી શકાય, મહેસૂલનો
વિરોધ કરનાર લોકો જે વિસ્તારમાં આશરો પામતા હોય તેના પર સામૂહિક દંડ નાખી
શકાય, મહેસૂલ વિરુદ્ધના પ્રચાર માટે જે મકાનમાં તૈયારીઓ થઈ રહી હોય તે મકાનની
જડતી લઈ શકાય અને તેને કબજે પણ લઈ શકાય, વગેરે જોગવાઈ ધરાવતો વટહુકમ બહાર
પાડવામાં આવ્યો. આ સર્વગ્રાહી શસ્ત્ર હતું. આવો વટહુકમ વાયવ્ય સરહદ પ્રાંતમાં પણ લાગુ
પાડવામાં આવ્યો. પૂર્ણ સ્વરાજથી ઓછું કંઈ પણ કૉંગ્રેસને સ્વીકાર્ય નથી તેવું ગફ્ફારખાને
જાહેર કર્યું ત્યારે તેમણે આ વટહુકમનો ભંગ કર્યાનું જાહેર કરવામાં આવ્યું. પાછા ફરી રહેલા
ગાંધીજી મધદરિયે હતા ત્યારે ગફ્ફારખાન અને તેમના ભાઈ દા.ખાનસાહેબની ધરપકડ
કરવામાં આવી અને ખુદાઈ ખિદમતગારો પર ગોળીબારો કરવામાં આવ્યો. સરકારી આંકડા
મુજબ ૧૪ જણ હણાયા. પણ રાષ્ટ્રીય લડત માટે સહાનુભૂતિ ધરાવનાર નૃવંશશાસ્ત્રી વેરિઅર
એલ્વિન આ જગાએ ગયા અને તેમણે ઓછામાં ઓછા ૫૦ જણ મરાયા હોવાનું કહ્યું.

'કૉંગ્રેસને છૂંદી નાખવાના' સરકારી નિર્ધારની જાણ પાછા ફરી રહેલા ગાંધીજી પિલ્સાના
આગબોટમાં બેઠા ત્યાર પહેલાં તેમને થઈ હતી. નવા નિમાયેલા ભારત મંત્રી સર સેમ્યુઅલ
હોરે તેમને આ જાણકારી આપી હતી. વલ્લભભાઈને આ વાતની ખબર આપતાં
મહાદેવભાઈએ લખ્યું "હવે તમારે તમારી તૈયારી કરી લેવી જોઈએ. આપણે કદાચ મળી
નહીં શકીએ. તમને જરૂરી દેખાય તે પગલાં ભરજો."૧૧૭ પિલ્સાના બોટ મુંબઈ પહોંચી
ત્યાર પહેલાં જવાહરલાલની ધરપકડ થઈ હતી. જવાહરલાલ અને ખાન ભાઈઓની
ધરપકડના સમાચાર પિલ્સાના બોટ પર પહોંચ્યા હતા, પણ ગાંધીજીને આ સમાચારો
આપવામાં આવ્યા નહીં. રાજનીતિની જોડાજોડ સરકારની રીતભાત પણ પલટાઈ ગઈ હતી.

ડિસેમ્બરની અઠ્ઠાવીસમી તારીખે વલ્લભભાઈ ગંભીર ચહેરે મુંબઈ બંદરે પિલ્સાનાની રાહ
જોઈ રહ્યા હતા. તેમણે ગુજરાતમાં શાંતિ જાળવી હતી અને પોતાની ધરપકડ કરવાનું બહાનું
સરકારને આપ્યું ન હતું. કસ્તૂરબા અને રાજાજીને સાથે લઈને વલ્લભભાઈ લાંગરેલી
પિલ્સાના બોટમાં ચડ્યા અને ગાંધીજીને બધા સમાચાર આપ્યા. ગાંધીજીના સ્વાગત માટે
વલ્લભભાઈ જોડે લોકોનું મોટું ટોળું આવ્યું હતું. એકઠા મળેલા હિંદીઓ અને સંઘર્ષ નિવારવા
આતુર અંગ્રેજોને મહાત્માજીએ જણાવ્યું કે "છેવટે તો સરકારે કૉંગ્રેસનો રસ્તો મોકળો કરી
આપવો પડશે."૧૧૮ કૉંગ્રેસ કારોબારીએ ગાંધીજીને વિલિંગ્ડનની મુલાકાત માગવાની
પરવાનગી આપી. આ મુલાકાતની માગણી કરતી વખતે ગાંધીજીએ વાઇસરૉયને જણાવ્યું કે
"કૉંગ્રેસ કારોબારીએ સવિનય કાયદાભંગની ચળવળ માટે કામચલાઉ યોજના ઘડી રાખી
છે." "ખુનામરકી અને ત્રાસવાદી તરકીબો"ને કૉંગ્રેસ પૂરેપૂરી રીતે વખોડી કાઢે છે તેવું
ગાંધીજીએ જણાવ્યું. "આવી ગુનાખોરી કચડી નાખવા માટે સરકારને હાર્દિક સહકાર
આપવા અમે તૈયાર છીએ" પણ "સરકારે કાયદેસર બનાવેલી જોરતલબી સામે પણ કૉંગ્રેસે
વિરોધ કરવો રહ્યો."૧૧૯