૧૩૨ પટેલ

પૂરેપૂરા ટેકાની જરૂર છે તેવું ઠરાવીને ગાંધીજીએ જાહેર કર્યું કે સ્વરાજ પક્ષ માત્ર કૉંગ્રેસની
અનુમતીથી નહીં પણ કૉંગ્રેસ વતી ધારાસભામાં ગયો છે, તેવી જાહેરાત કરવા માટે પોતે
કૉંગ્રેસને સમજાવશે.

કૉંગ્રેસમાં વિખવાદ હોવાનું જાણનાર વલ્લભભાઈએ મહાદેવ દેસાઈ પર લખેલા પત્રમાં
"છત્રીસ સૂર" ગવાતા હોવાનું કહ્યું છે. "લોકો એક અવાજે બોલતા થાય" તો જ
સરકારની સાન ઠેકાણે લાવી શકાશે, તેવું પણ તેમણે લખ્યું.૬૫ ગાંધીજીનો પ્રયાસ આ દિશા
તરફ હતો. અને બદલામાં સ્વરાજ પક્ષે પણ મહત્ત્વનું પગલું ભર્યું અને સૂતર કાંતણની
ગાંધીજીની શરત સંપૂર્ણ કબૂલ રાખી. અમદાવાદમાં આ શરત માત્ર કૉંગ્રેસ સમિતિઓના
સભાસદ પૂરતી મર્યાદિત હતી. તમામ કૉંગ્રેસીઓ - સ્વરાજ પક્ષના લોકો પણ - કૉંગ્રેસનું
સભાસદપદ સૂતરની આંટીના બદલામાં મેળવી શકે, તેવું દાસ અને નેહરુ બંનેએ કબૂલ
રાખ્યું. ગાંધીજીએ કૉંગ્રેસને સ્વરાજ પક્ષ પાસે નમાવી તો સ્વરાજ પક્ષે પણ કાંતણની શરત
માન્ય રાખવી પડી.

સન ૧૯૨૪ના ડિસેમ્બરમાં ગાંધીજી પહેલી અને છેલ્લી વખત કૉંગ્રેસ અધિવેશનના
પ્રમુખ બન્યા. આ અધિવેશન બેલગામમાં ભરાયું. મોતીલાલ અને દાસ બંનેએ ગાંધીજીને
અધ્યક્ષ બનવા આગ્રહ કર્યો. મહાત્માજીને પ્રમુખ બનાવવાની જરૂરિયાત અથવા તેનો અર્થ
વલ્લભભાઈને જણાયો નહીં. આ પદ હોય કે ન હોય ગાંધીજી કૉંગ્રેસના રાહબર હતા. આ
બાબતમાં વલ્લભભાઈ જોડે સહમતી હોવા છતાં દાસ અને નેહરુ જોડે થયેલી સમજૂતી
અનુસાર ગાંધીજીએ પ્રમુખપદ સ્વીકાર્યું. બેલગામમાં દાસે જાહેર કર્યું કે પોતાને રેંટિયામાં
અડગ શ્રદ્ધા છે. આ સમજૂતી મંજૂર રાખવામાં આવી. પણ તેનો વિરોધ કરનાર મુઠ્ઠીભર
લોકોમાં વલ્લભભાઈનો સમાવેશ થતો હતો.

ગાંધીજીએ કારોબારીની વરણી કરી, તેમાં દાસ અને નેહરુને રાજી કરવાની નીતિ જણાઈ
આવી. કૉંગ્રેસની કારોબારીમાંથી વલ્લભભાઈ અને રાજાજીને પડતા મૂકવામાં આવ્યા.
સરકાર સામે લડનાર કારોબારીમાં આ બંનેની પ્રતિભા જરૂરી ગણાય, પણ સન ૧૯૨૪ની
આખરમાં રચાયેલી કારોબારીમાં તેમની હાજરી આવશ્યક ન હતી. વલ્લભભાઈ અને
રાજાજીને રચનાત્મક કાર્યો માટે છૂટા કરવામાં આવ્યા. રાજાજીએ દક્ષિણ ભારતના તદ્દન
ઉજ્જડ જિલ્લામાં પોતાનો આશ્રમ સ્થાપ્યો અને ખાદી, દારૂબંધી અને
અસ્પૃશ્યતાનિવારણનું કામ ઉપાડ્યું. વલ્લભભાઈ પ્રાંતિક સમિતિના પ્રમુખપદે ચાલુ રહ્યા.
તેમનું રચનાત્મક કામ કાર્યકરોની મારફતે થતું હતું. આ કાર્યકરોને તેમણે તાલીમ અને
પોષણ આપ્યાં હતાં અને ગાંધીજીના ઉપદેશ અનુસાર સમાજસેવાનું કામ કરવા માટે
વલ્લભભાઈએ તેમને પ્રેરણા આપી હતી.૬૬

કૉંગ્રેસની પોતાની રાષ્ટ્રીય કક્ષાએ વગ ઘટી જવાથી વલ્લભભાઈ અને રાજાજી બંનેએ
વેદના અનુભવી હતી. વલ્લભભાઈ કરતાં વધારે બોલકા રાજાજીએ દેવદાસ પરના પત્રમાં
લખ્યું છે તે આ બંનેને લાગુ પડે છે. "અગાઉની માફક દેશભરમાં ઠેર ઠેર ઘૂમીને સભાઓમાં
ભાષણો કરવાની"૬૭ ઇચ્છા અતિશય પ્રબળ બની છે. પણ રાજાજીએ આશ્રમ શરૂ કરવાનું
વચન આપ્યુ હતું અને સન ૧૯૨૫ના ફેબ્રુઆરીમાં આ આશ્રમની શરૂઆત થઈ. વલ્લભભાઈ
પાસે ગુજરાત પ્રાંતિક કૉંગ્રેસના પ્રમુખનું અને પોતાના કાર્યકરોને સંભાળવાનું કામ હતું. સન