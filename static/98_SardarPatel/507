૧૯૪૮-૫૦/સિપાહી ૫૦૭

કર્યો.૭૨ આ પગલાથી અધિકારીઓની ભાવના જાગ્રત થઈ અને તેમના મનમાં ડર હતો તે
નાબૂદ થયો.

ત્યાર પછીનાં વરસોમાં વલ્લભભાઈ જોડે કામ પાડનાર અધિકારીઓએ જોયું કે
વલ્લભભાઈ દરેક વાત ધ્યાનથી સાંભળે છે. સર્વજ્ઞ હોવાનો આડંબર કરતા નથી. ઓછું બોલે
છે, પણ સ્પષ્ટ બોલે છે. ઝડપભેર નિર્ણય લઈને કામની સોંપણી કરી નાખે છે. ઘડી ઘડી
વિચાર બદલતા નથી અને જે થાય તેની જોખમદારી પોતાના માથે ઓઢી લે છે. વળી
અધિકારીઓ તેમને ગમે ત્યારે મળી શકતા હતા. અને વલ્લભભાઈ જાતે જ તેમના સંપર્કમાં
રહેતા હતા. ટૂંકમાં સનદી અધિકારીઓ માટે વલ્લભભાઈ આદર્શ પ્રધાન હતા.૭૩ આયંગારે
યાદ કર્યું છે, "નેહરુ પણ અતિશય હેતાળ હતા. ક્યારેક જાતે ઊઠીને ઓરડામાં આવીને
ખભા ફરતે હાથ વીંટાળી લેતા. પણ સરદાર હંમેશાં ભરોસો મૂકી દેતા."૭૪ અધિકારીઓની
ચાહના સંપાદન કરવાની સાથોસાથ તેમના સ્વભાવશત્રુ જેવા કૉંગ્રેસ પક્ષ પર પણ સરદારે
પોતાની પકડ જાળવી રાખી, તે ખરેખર નોંધપાત્ર સિદ્ધિ છે. કૉંગ્રેસ પક્ષ અને વહીવટી
અધિકારીઓ પર વલ્લભભાઈની પકડ હતી, તેમ જવાહરલાલ આમજનતા અને
બુદ્ધિજીવીઓમાં સવિશેષ આદરપાત્ર હતા. સન ૧૯૪૭થી સન ૧૯૫૦ના સમયગાળા
દરમિયાન આ બંને આગેવાનોના પ્રભાવક્ષેત્રની આવી વહેંચણી થઈ હતી, તેવું સામાન્ય રીતે
કહી શકાય.★

લઘુમતીઓ અંગેના સલાહકાર સમિતિના અધ્યક્ષ તરીકે કોમી મતાધિકાર અને વિવિધ
ધારાસભાઓમાં કોમી પ્રતિનિધિત્વની સંખ્યાઓ નાબૂદ કરવાની પોતાને તક મળી, તેનાથી
વલ્લભભાઈને ખાસ સંતોષ થયો. અલગ મતદાર મંડળોના ટેકેદારો હવે જૂજ સંખ્યામાં બાકી
રહ્યા હતા. આ જોગવાઈને કારણે પાકિસ્તાન સ્થપાયું ન હોય તોપણ તેની સ્થાપના માટે
સગવડ મળી હતી, તેવો મત સહુએ દર્શાવ્યો હતો. લઘુમતીઓની સમિતિ સ્થપાયા પછી
થોડા સમયમાં જ અલગ મતાધિકાર નાબૂદ કરવાની દરખાસ્ત રજૂ કરવામાં આવી, અને
સમિતિમાં બેઠેલા લઘુમતીઓના પ્રતિનિધિઓએ એ દરખાસ્તને પૂરો ટેકો આપ્યો. પણ
ધારાસભાઓમાં રાખવામાં આવેલી અનામત બેઠકો આટલી સહેલાઈથી છોડવામાં આવી
નહીં. હરિજનો અને આદિવાસીઓ માટે બેઠકો અનામત રાખવાની કૉંગ્રેસની બાંયધરીને
પરિણામે પોતાને પણ આવી અનામત બેઠકો મળવી જોઈએ, તેવી ભાવના તમામ
લઘુમતીઓએ દર્શાવી. સરદાર માત્ર શીખ હરિજનોને આવી વધારાની બેઠક આપવા રાજી
હતા, કારણ કે વિભાજનને કારણે તમામ શીખોએ અનેક પ્રકારની યાતના અને અગવડો
વેઠવી પડી હતી. "થોડા દુન્યવી લાભ" માટે પોતાની કોમમાં અસ્પૃશ્યતા છે તેવું કબૂલ
કરવા શીખ આગેવાનો તૈયાર થયા૭૬ તે માટે વલ્લભભાઈએ ખેદ દર્શાવ્યો, પણ તેમણે
તેમની વિનંતીનો વિરોધ કર્યો નહીં.

બીજી તમામ લઘુમતીઓ - મુસલમાનો, પારસીઓ, અન્ય શીખો, ઍંગ્લો-ઇન્ડિયનો
અને ખ્રિસ્તીઓ - ની બાબતમાં વલ્લભભાઈએ એવું વલણ દર્શાવ્યું કે કોઈ પણ લઘુમતી

★ આગલા દિવસે અવસાન પામેલા સરદાર પટેલ માટે શોક દર્શાવવા માટે સન ૧૯૫૦ના
ડિસેમ્બરની ૧૬મી તારીખે ૧,૫૦૦ અધિકારીઓની સભા મળી, તે અભૂતપૂર્વ હતી. અને ત્યાર
પછી પણ આવી સભા કદી મળી નથી. આ સભામાં તમામ અધિકારીઓએ ભારતની સેવા પૂર્ણ
વફાદારીથી અને અત્યંત ઉત્સાહથી બજાવવાના શપથ લીધા.૭૫