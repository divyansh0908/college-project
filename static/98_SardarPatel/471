૧૯૪૭-૪૮/સરટોચ ૪૭૧

જણાવ્યું કે "આપણે બિરલા હાઉસ જવું પડશે. બ્રિજકૃષ્ણ આવ્યા છે તે કહે છે કે બાપુની
ગોળી મારીને હત્યા કરવામાં આવી છે." વલ્લભભાઈ તરત જ બ્રિજકૃષ્ણની ગાડીમાં બેસી
ગયા. મણિબહેન પણ આવી ગયાં અને બધાં બિરલા હાઉસ પહોંચ્યાં.

ત્યાં આવ્યા ત્યારે ગાંધીજીના દેહની બાજુમાં ગીતાપાઠ થઈ રહ્યો હતો, અને ગાંધીજીને
ભોંય પર સાદડીએ લેવામાં આવ્યા હતા. ગાંધીજીના ચહેરા પર "શાંતિ, સૌમ્યતા" અને
ક્ષમાભાવ છલકી રહ્યાં હતાં, તેવું વલ્લભભાઈને લાગ્યું. તેમણે ગાંધીજીનું કાંડું પકડ્યું અને
નાડીનો આછો ધબકારો સાંભળ્યાનો તેમને ભાસ થયો. પણ દાક્તરે તેમની આશા તોડી
નાખી. વલ્લભભાઈ ગાંધીજીના પગ પાસે બેઠા. મણિબહેન પાછળ ઊભાં રહ્યાં.
વલ્લભભાઈ પછી બે મિનિટે જવાહરલાલ આવ્યા. ઘૂંટણિયા ભેર ગાંધીજીના માથા પાસે
માથું મૂકીને નાના બાળકની માફક રડવા લાગ્યા. પછી તેમણે રડતાં રડતાં સરદારના
ખોળામાં માથું મૂક્યું. દેવદાસ આવ્યા. ગાંધીજીના કાનમાં "બાપુ બોલો, બોલો" તેવું
કહેવા લાગ્યા. માઉન્ટબૅટન, સરસેનાપતિ જનરલ રૉય બુશર, પ્રધાનમંડળના સાથીઓ
અને દિલ્હીના રહેવાસીઓથી ઓરડો અને બિરલા હાઉસની આજુબાજુની તમામ જગા
ખીચોખીચ ભરાઈ ગઈ. વલ્લભભાઈની "ધીરજ લોખંડી હતી. તેમણે દરેકને આશ્વાસન
આપ્યું." જનરલ બુશર અને પોલીસના વડા અધિકારીઓને તેમણે હુકમ આપ્યા.
"આખા દેશમાં સલામતી જાળવવા માટેનાં અત્યંત કડક પગલાં ભરવાની અને હત્યારો હિંદુ
છે" તેવું અસંદિગ્ધપણે જાહેર કરવાની સૂચના આપી. માઉન્ટબૅટને જાહેર કર્યું કે
"જવાહરલાલ અને વલ્લભભાઈ વચ્ચે પૂરેપૂરું સમાધાન કરાવી દેવાની પોતાની ઉત્કટ ઇચ્છા
હોવાનું ગાંધીજીએ મને જણાવ્યું હતું." વલ્લભભાઈ અને જવાહરલાલ એકબીજાને ભેટી
પડ્યા.૧૮૧

તે રાત્રે જવાહરલાલ અને સરદારે રાષ્ટ્રને સંબોધન કર્યું. જવાહરલાલ અંગ્રેજીમાં અને
હિંદીમાં બોલ્યા. સરદારે માત્ર હિંદીમાં પ્રવચન કર્યું. સરદારે કહ્યું :

હમણાં જ મારા પ્રિય ભાઈ જવાહરલાલે તમને સંબોધન કર્યું. મારું દિલ દુઃખી છે. હું
તમને શું કહેવાનો છું ? મારી વાચા બંધ થઈ ગઈ છે. આજનો દિવસ દેશ માટે શોક,
શરમ અને વેદનાનો દિવસ છે. આજે ચાર વાગ્યે તો હું ગાંધીજીને મળ્યો અને તેમની જોડે
કલાક સુધી બેઠો હતો....

હજી તો માંડ ઘેર પહોંચ્યો હોઈશ, તેટલામાં કોઈ ખબર લાવ્યું કે પ્રાર્થનાસભામાં
કોઈ હિંદુ યુવાને ગાંધીજી પર ત્રણ ગોળી છોડી છે. હું દોડતો પાછો બિરલા હાઉસ
આવ્યો, અને ગાંધીજી પાસે પહોંચ્યો. તેમની આંખો બંધ હતી, પણ તેમના મુખ પર
તો અગાઉના જેવી જ શાંતિ અને સૌમ્યતા હતી. તેમના ચહેરામાંથી દયા અને ક્ષમાના
ભાવ છલકી રહ્યા હતા....

દોસ્તો, આ પ્રસંગ ગુસ્સો ઠાલવવાનો નથી, પણ આપણા બધા માટે હૃદયમાં ખોજ
કરવાનો સમય છે. આપણને ગુસ્સો ઊપજે તે સ્વાભાવિક છે. પણ આ ગુસ્સો ઠાલવીએ
તો આપણા સહુના ગુરુની શિખામણ આપણે આટલી જલદીથી ભૂલી ગયા છીએ, તેવું
જ પુરવાર થાય. મને કહેવા દો કે તેમના જીવતાં પણ આપણે તેમની શિખામણનું
અધકચરું જ પાલન કરતા રહ્યા છીએ.