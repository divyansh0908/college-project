૧૯૨૨-૨૯/સરદાર ૧૫૩

આદિવાસીઓ અને અંત્યજો બહુ જૂજ હતા. ઘણીખરી જમીન પાટીદારો, બ્રાહ્મણો,
વાણિયાઓ, મુસલમાનો અને ગણ્યાગાંઠ્યા પારસીઓ પાસે હતી. ફેબ્રુઆરીમાં પાટીદારો
મક્કમ હતા પણ બીજાઓનો સવાલ હતો. વાણિયાઓ પોતાની મોટી જમીનનું જોખમ
ખેડશે ખરા ? વાણિયાઓ પડી જાય તો તેમના દેવાદાર દૂબળા અને આદિવાસીઓ
સરકારનો સામનો કરી શકશે ? થોડા અપવાદ સિવાય બાકીના બ્રાહ્મણો ઢચુપચુ હતા.
સુરતના મુસલમાનો બારડોલીના મુસલમાનો પર સરકાર તરફી દબાણ લાવી રહ્યા હતા.
પારસીઓમાંથી કેટલાકને દારૂનાં પીઠાં હતાં અને વલ્લભભાઈના સાથીદારોએ ચલાવેલી
દારૂબંધીની ચળવળથી તેઓ નારાજ હતા. સરકાર સામેની લડતમાં તેઓ જોડાશે ? એક
વખત મક્કમ હતા તે પંડયા તાલુકામાં ફરી વખત ઘૂમી વળ્યા પછી થોડા ઢીલા પડ્યા હતાઃ

મને વાતાવરણને કારણે આશંકા અને નિરાશા થાય છે.... લડવાની બાબતમાં કોઈ
મક્કમ નથી.... લગનગાળો પુરજોસમાં ચાલી રહ્યો છે. નિતનવાં કપડાં પહેરીને લોકો
ગાડાંમાં બેસીને ગામ-પરગામ જઈ રહ્યા છે.... આ લોકોને તમારે પ્રચંડ સરકારની
સામે લડાવવા છે?૧૩૨

૧૨મી ફેબ્રુઆરીનો ઠરાવ મંજૂર થયા બાદ બે કલાક પછી વલ્લભભાઈ વાંકાનેર પહોંચ્યા.
આ ગામ પાટીદારોનો ગઢ ગણાતું. ત્યાં જઈને પંડ્યાએ કહેલો મુદ્દો વલ્લભભાઈએ કાઢ્યો.
"લગનગાળો બને તેટલો ઝટપટ ઉકેલી નાખજો. મજબૂત સરકાર સામે લડવા નીકળનાર
લોકોને આવું વરણાગિયાપણું પોસાય નહીં." પછી સેનાપતિ સૈનિકોને તાલીમ આપે તેમ
વલ્લભભાઈએ વાંકાનેરના ખેડૂતોને તૈયાર કર્યા. ચાર વરસ અગાઉ બોરસદમાં લોકોની
મિલકત જપ્ત કરવાના સરકારી પેંતરા નિષ્ફળ બનાવી દેનાર ચાલબાજી તેમણે લોકોને
શિખવાડી. "બારણાં બંધ રાખીને તાળાં મારજો અને ખેતરોમાં ચાલી જજો. સાંજે જ
પાછા ઘેર આવવું." પછી તેમણે વ્યૂહરચના સમજાવી. "તમારા કટ્ટર દુશ્મન હોય તેની
જોડે દોસ્તી બાંધજો. એકજૂથ થઈ ઊભા રહેવાનો આ એક જ રસ્તો છે." "વળી
સભાઓમાં પુરુષો જેટલી જ સ્ત્રીઓને પણ હાજર રાખજો." કારણ કે "તેમની નજર
સામેથી તેમનાં વહાલાં ઢોર ખેંચી જવાતાં જોવાનું શીખશે નહીં તો સ્ત્રીઓ ભાંગી પડશે અને
તમને છેહ આપશે." "જપ્તી અમલદારો વારંવાર આવશે. તેનાથી સ્ત્રીઓએ ટેવાઈ જવું
પડશે." વલ્લભભાઈએ નિયમો ઘડી કાઢ્યા. દરેક ગામના સમાચાર રોજ અને નિયમિત
રીતે બારડોલી પહોંચવા જોઈએ. "કોઈ લોકો ભાંગી પડે અને મહેસૂલ ભરી આપે તો
આખા તાલુકાને આ વાતની ખબર તાબડતોબ મળવી જોઈએ." જે સૂચનાઓ આપવામાં
આવે તેનું તંતોતંત પાલન થવું જોઈએ. લોકોને જપ્તીનો ડર હતો તેથી જપ્તી નાકામયાબ
બનાવવાની તરકીબ પણ વલ્લભભાઈએ શિખવાડી :

તમારામાંથી ઘણાને પોતાની જમીન જપ્ત થવાનો ડર છે તે હું જાણું છે....સરકાર આ
જમીનો વિલાયત લઈ જવાની છે ? બહુ બહુ તો આ જમીનો સરકારને ચોપડે તેમના
નામે ચડાવી દેવામાં આવશે. પણ તમારામાં એકતા હોય તો આ જમીનો ખેડવા આવે
તેનો સામનો તમે કરી શકશો. સરકાર પાસે ગામ દીઠ એક મુખી અને એક તલાટી છે
પણ આપણી પાસે તો ગામનો દરેક જણ છે.૧૩૩